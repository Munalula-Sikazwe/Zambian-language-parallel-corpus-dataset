  Pa wanda wakutandika uwa mwezi wakwe ciili, mu mwaka wakwe ciili pacisila lino aina Izlaeli yafumile mu Eguputo, Yawe wavwanzile kuli Mose mu Lwanga lwa Sinai ala ali mwi Taalu lya Ukongano, ati, 
“Wewe na Aaloni mulinzile kupenda iuvi lyonsi lya ina Izlaeli ukulingana ni nko zyao nu mu ng'anda zyao. Aonsi mwatantika mazina yao wenga wenga 
kutandikila yao ali ni myaka amakumi yaili nanti ukuluta, yano yangalinga ukulwa inkondo. 
Mutole muli cila mutundu umonsi wenga, umukalamba wa luko wakuti amwazwilizye. 
Yaa, ali mazina ya ntunguluzi zyamuli cila mutundu yano yasolwilwe kuti yakwazwilizya ukuomba umulimo uu.
Ukufuma muli Simeoni, mwasololwa Syelumieli umwana wakwe Zulisyadai. 
Ukufuma muli Yuda, mwasololwa Nasyoni umwana wakwe Aminadabu. 
Ukufuma muli Isakali, mwasololwa Netaneli umwana wakwe Zuali. 
Ukufuma muli Zebuluni, mwasololwa Eliabu umwana wakwe Heloni. 
Ukufuma mu ana aonsi yakwe Yosefu, muli Efulemu mwasololwa Elisyama umwana wakwe Amiudi. Ukufuma muli Manase, mwasololwa Gamalieli umwana wakwe Pedazuli. 
Ukufuma muli Benjamini, mwasololwa Abidani umwana wakwe Gidyoni. 
Ukufuma muli Dani, mwasololwa Aiezeli umwana wakwe Amisyadai. 
Ukufuma muli Asyeli, mwasololwa Pagieli umwana wakwe Okalani. 
Ukufuma muli Gadi, mwasololwa Eliyasafu umwana wakwe Deueli. 
Ukufuma muli Nafutali, mwasololwa Aiila umwana wakwe Enani.”
Yaa ali antu yano yali mwi umba lya akalamba ya mitundu ya vikolwe vyao, yano yasolwilwe kuti yaombe umulimo uu. Yene yali akalamba ya nko zya ina Izlaeli.
Mose na Aaloni yatoola antu yaa yano iyalumbula mazina, 
nga yakonganika iuvi lyonsi pa wanda wakutandika umwezi wakwe ciili. Alino aina Izlaeli yasininkizya ukuti cila muntu wamanyika ukuya uwamu luko nu wa ng'anda ya cikolwe cakwe. Alino iyapenda aonsi yonsi ali ni myaka amakumi yaili nanti ukuluta 
wakwe vino Yawe wapeezile ilamulo kuli Mose. Ali vino Mose ayapenda mu Lwanga lwa Sinai. 
Ukufuma mu amu mupanda wakwe Lubeni, iyeli lyakwe Izlaeli aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyatantikwa. 
Impendwa yao yali 46,500. 
Ukufuma mu amu mupanda wakwe Simeoni, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyatantikwa. 
Impendwa yao yali 59,300. 
Ukufuma mu amu mupanda wakwe Gadi, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa yao yali 45,650. 
Ukufuma mu amu mupanda wakwe Yuda, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa yao yali 74,600. 
Ukufuma mu amu mupanda wakwe Isakali, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa yao yali 54,400. 
Ukufuma mu amu mupanda wakwe Zebuluni, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Fwandi impendwa yao yali 57,400. 
Ukufuma mu amu mupanda wakwe Yosefu, mu amu mupanda wakwe Efulemu, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa yao yali 40,500. 
Ukufuma mu amu mupanda wakwe Manase, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa yao yali 32,200. 
Ukufuma mu amu mupanda wakwe Benjamini, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa yao yali 35,400. 
Ukufuma mu amu mupanda wakwe Dani, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa ya amu mutundu wakwe Dani yali 62,700. 
Ukufuma mu amu mupanda wakwe Asyeli, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa ya amu mupanda wakwe Asyeli yali 41,500. 
Ukufuma mu amu mupanda wakwe Nafutali, aonsi yonsi ali ni myaka amakumi yaili nanti ukuluta, yao angalwa inkondo kulingana ni vyaya umutundu wao ni nko zyao, wenga wenga iyayatantika. 
Impendwa yao yali 53,400.
Yaa, aonsi yano yapenzilwe na Mose na Aaloni ni ntunguluzi ikumi na yaili zya ina Izlaeli, cila wenga ala akwimilila ang'anda yakwe. 
Aina Izlaeli yonsi ali ni myaka amakumi yaili nanti ukuluta, yao angalwa inkondo yapenzilwe kulingana ni vyaya umutundu wao ni nko zyao. 
Mpendwa yao yonsi pamwi yali 603,550.
Lelo amu mutundu wakwe Levi yene yatapendilwe pamwi ni mitundu yuze yasyala, 
pamulandu wakuti Yawe wanenyile Mose ati, 
“Lino ukupenda antu alingine ukulwa inkondo, utaca uminkanye na amu mutundu wakwe Levi. 
Mucifulo cakwe cico, yene muce muyapeele umulimo wa kuwaka Itaalu lya Ukongano pamwi ni viombelo vyonsi ivyayamo. Ali yano yali nu kulisenda kumwi ni viombelo ivyayamo, nga nu kutumika mwenemo, nu kukuula insakwe ukulizingulusya. 
Ndi kwaya ukukusya Itaalu, aina Levi angalisambulula aliyo kwene. Nanti kwaya ukulisimpa, aina Levi sile ali nu kucita cico. Muntu muze sile ndi camukumba wapalama kweneko, wene alinzile akomwe. 
Aina Izlaeli yonsi asyala yace yaimika mataalu yao ukulingana ni mitundu yao, cila muntu mu nsakwe yakwe, apipi ni nzipa yakwe. 
Lelo aina Levi yali nu kusimpa mataalu yao ukuzinguluka Itaalu lya Ukongano kuti yalicingilila, pakuti ukali wakwe Yawe utafulumila aina Izlaeli.”
Acino aina Izlaeli yacisile vyonsi wakwe vino Yawe wapeezile ilamulo kuli Mose.
Yawe anena Mose na Aaloni ati, 
“Lino aina Izlaeli yakukuula insakwe zyao, cila muntu alinzile kukuula ukuyelile inzipa yakwe ni mendela zya luko lwakwe. Nupya yalinzile yakuula ukuzingulusya Itaalu lya Ukongano, apafuntwikeko.”
Lwaku ufumondaka, imitundu ya nzipa ya nsakwe yakwe Yuda yalinzile kukuula insakwe zyao kulingana na maumba muno yaya. Ni ntunguluzi ya antu yakwe Yuda a Nasyoni umwana wakwe Aminadabu. 
Amwi umba lyakwe yali 74,600. 
Amu mutundu wakwe Isakali yalinzile kukuula insakwe zyao pipi nayo. Ni ntunguluzi ya antu yakwe Isakali a Netaneli umwana wakwe Zuali. 
Amwi umba lyakwe yali 54,400. 
Alino amu mutundu wakwe Zebuluni yalondelelepo kukuula insakwe zyao. Ni ntunguluzi ya antu yakwe Zebuluni a Eliabu umwana wakwe Heloni. 
Amwi umba lyakwe yali 57,400. 
Antu yonsi apendilwe ku nsakwe yakwe Yuda, ukulingana ni mitundu yao, yali 186,400. Alio yali nu kutandikilapo kutenuka. 
Lwaku kaeya, imitundu ya nzipa ya nsakwe yakwe Lubeni yalinzile kukuula insakwe zyao kulingana na maumba muno yaya. Ni ntunguluzi ya antu yakwe Lubeni a Elizuli umwana wakwe Syedeuli. 
Amwi umba lyakwe yali 46,500. 
Alino amu mutundu wakwe Simeoni yalondelelepo kukuula insakwe zyao. Ni ntunguluzi ya antu yakwe Simeoni a Syelumieli umwana wakwe Zulisyadai. 
Amwi umba lyakwe yali 59,300. 
Alino amu mutundu wakwe Gadi yalondelelepo kukuula insakwe zyao. Ni ntunguluzi ya antu yakwe Gadi a Eliyasafu umwana wakwe Deueli. 
Amwi umba lyakwe yali 45,650. 
Antu yonsi apendilwe ku nsakwe yakwe Lubeni, ukulingana ni mitundu yao, yali 151,450. Alio yalalondelelapo kutenuka. 
Alino lyene aina Levi yali nu kutenuka yapita pakasi na nkasi ka maumba yaili ankolelo na yaili acisila yala yasenzile Itaalu lya Ukongano. Cila umba lili nu kutenuka mu utantiko uli onga na uno yakakuulilamo insakwe, cila umba ukuyelile inzipa yao. 
Lwaku uwondaka, imitundu ya nzipa ya nsakwe yakwe Efulemu yalinzile kukuula insakwe zyao kulingana na maumba muno yaya. Ni ntunguluzi ya antu yakwe Efulemu a Elisyama umwana wakwe Amiudi. 
Amwi umba lyakwe yali 40,500. 
Alino amu mutundu wakwe Manase yalondelelepo kukuula insakwe zyao. Ni ntunguluzi ya antu yakwe Manase a Gamalieli umwana wakwe Pedazuli. 
Amwi umba lyakwe yali 32,200. 
Alino aina Benjamini yalondelelepo kukuula insakwe zyao. Ni ntunguluzi ya antu yakwe Benjamini a Abidani umwana wakwe Gidyoni. 
Amwi umba lyakwe yali 35,400. 
Antu yonsi apendilwe ku nsakwe yakwe Efulemu, ukulingana ni mitundu yao, yali 108,100. Alio yalaya yakwe citatu kulondelelapo kutenuka. 
Lwaku katutu, antu ya nzipa ya nsakwe yakwe Dani yalinzile kukuula insakwe zyao ukulingana ni mitundu yao. Ni ntunguluzi ya antu yakwe Dani a Aiezeli umwana wakwe Amisyadai. 
Amwi umba lyakwe yali 62,700. 
Alino amu mutundu wakwe Asyeli yalondelelepo kukuula insakwe zyao. Ni ntunguluzi ya antu yakwe Asyeli a Pagieli umwana wakwe Okalani. 
Amwi umba lyakwe yali 41,500. 
Alino amu mutundu wakwe Nafutali yalondelelepo kukuula insakwe zyao. Ni ntunguluzi ya antu yakwe Nafutali a Aiila umwana wakwe Enani. 
Amwi umba lyakwe yali 53,400. 
Antu yonsi apendilwe ku nsakwe yakwe Dani, kulingana na maumba yao, yali 157,600. Alio yalaya akusyalikizya kutenuka viine ni nzipa zyao. 
Impendwa yonsi pamwi ya ina Izlaeli lino yayapenzile ukulingana ni mitundu yao, umwayelile indupwa zyao, iumba ni umba, yali 603,550. 
Ndi muno Yawe wapeezile ilamulo kuli Mose, aina Levi yatayapendile pamwi na ina Izlaeli asyala.
Acino aina Izlaeli yacitanga consi cino Yawe wapeezile ilamulo kuli Mose ukucita. Ali vino yakuulanga insakwe zyao ukwayelile inzipa yao na cila muntu kutenuka muyelile umutundu wakwe nupya nu mu luko lwakwe.
Yaa ali amu mupanda wakwe Aaloni na Mose ali kweneko pa nsita ino Yawe wavwanzile na Mose pa Mwamba wa Sinai. 
 Amazina ya ana yakwe Aaloni a Nadabu, ali iyeli, nga palondelela Eleaza na Itamali. 
Ana yakwe Aaloni yao, yapasilwe amafuta yalasikwa usimapepo. 
 Lelo Nadabu na Abiu yakomilwe mu Lwanga lwa Sinai pa manso yakwe Yawe lino yezizye kocela Yawe impolelwa ku moto ukowele. Yene yatakweti ana. Acino Eleaza na Itamali yatumikilanga wakwe yasimapepo pa nsita yonsi lino Aaloni isi acili umumi.
Yawe anena Mose ati, 
“Leta amu mutundu wakwe Levi, nu kuyapeela mu makasa yakwe Aaloni pakuti yatumikila wakwe yasimapepo. 
Yene yamaombanga umulimo onsi wa usimapepo ukwi Taalu lyane lya Ukongano alino nu kutumika pa manso yakwe Yawe. 
Yalinzile yawaka ni viya vyonsi vya mwi Taalu lya Ukongano nu kutumikila aina Izlaeli yonsi asyala. 
Umulimo sile uno aina Levi yakweti ukutumikila Aaloni na ana yakwe. 
Ali cino uce uwasonta sile Aaloni na ana yakwe ukuomba umulimo wa usimapepo. Muze wino alezya ukuomba umulimo uwo alinzile kukomwa.”
Nupya Yawe anena Mose ati, 
 “Lola, natinsolola aina Levi mu ina Izlaeli yonsi mu cifulo cakuti ningasolola umwana umonsi iyeli muli cila mwanaci umwina Izlaeli. Ali cino inkuti aina Levi akwane nene. 
Pasi pano amayeli yonsi akwane. Lino nakomozile amayeli yonsi mu Eguputo, naipaatwilile cila iyeli lya ina Izlaeli, usi mulandu lingaya ilya muntu nanti ilya nyama. Yene yalinzile ukuya akwane. Nene indi Yawe.”
Yawe apeela ilamulo kuli Mose mu Lwanga lwa Sinai ati, 
“Penda ana yakwe Levi mu ndupwa zyao nu mu nko zyao. Mwapenda umonsi wensi kutandika uwa mwezi onga ukuya papela.” 
Mose nawe avino acita. 
Yaa ali mazina ya ana yakwe Levi: Gelisyoni, Koati na Melali. 
Inko zya ana yakwe Gelisyoni yafuma mu mazina ya ana yakwe yaa: Libini na Syimei. 
Inko zya ana yakwe Koati yafuma mu mazina yaa: Amulamu, Izali, Hebuloni na Uzieli. 
Inko zya ana yakwe Melali yafuma mu mazina ya ana yakwe yaa: Maali na Musyi. Yene yali inko zya ina Levi ukulingana ni ng'anda zyao.
Uluko lwakwe Libini nu luko lwakwe Syimei yafuma kuli Gelisyoni. Yakwene yali amu nko zyakwe Gelisyoni. 
Impendwa ya onsi yonsi ali nu mwezi onga nanti ukuluta yali pamwi 7,500. 
Amu nko zyakwe Gelisyoni yalinzile kukuula insakwe zyao lwaku uwondaka, kwi tundu li Taalu lya Ukongano. 
Intunguluzi ya ang'anda yakwe Gelisyoni a Eliyasafu umwana wakwe Laeli. 
Mwi Taalu lya Ukongano aina Gelisyoni yali nu kuwaka Itaalu, Itaalu kwene ni insalu yakucingilikizya, insalu yakucingilikizya pa mulyango wa kwingilila mwi Taalu lya Ukongano, 
insalu yakucingilikizya pa wingililo wa musolo uwalizizya Itaalu alino na kavuwa, alino ni myando, ukwikapo sile ni ncito ili yonsi ikumile ku mulimo ukaombwa mwenemo.
Uluko lwakwe Amulamu, na lwakwe Izali, na lwakwe Hebuloni nga na lwakwe Uzieli, lwafuma kuli Koati. 
Impendwa ya onsi yonsi ukutandikila pa mwana ali nu mwezi onga nanti ukuluta yali 8,600. Aina Koati yali nu kuwaka mu ncende icindame. 
Inko zino zyafuma kuli Koati zilinzile kukuula insakwe zyao lwaku kaeya ki Taalu. 
Ni ntunguluzi yao a Elizafani, umwana wakwe Uzieli. 
Umulimo wao wali uwa kuwaka Mbokosi ya Upangano, itebulo, ivyakutekapo inyali, utuvuwa, iviya vyamuzilo vino yasimapepo yakaomvya mu Ncende Yamuzilo, nga ni nsalu yakucingilikizya pa mulyango wa Ncende Yamuzilo kuluta. Yakwene yali nu kuwaka kutumikila konsi kukumile vintu vii.
Umukalamba wa ntunguluzi zya ina Levi a Eleaza, umwana wakwe Aaloni simapepo. Wene wasonsilwe ukuya kangalila wakwe yakasunga ya Ncende Yamuzilo.
Uluko lwakwe Maali nu luko lwakwe Musyi, yafuma muli Melali. 
Impendwa ya onsi yonsi ali nu mwezi onga nanti ukuluta yali 6,200. 
Uluko luu lulinzile kukuula insakwe zyao lwaku katutu ki Taalu, ni ntunguluzi yao a Zulieli umwana wakwe Abiaili. 
Aina Melali yapilwe umulimo wa kuwaka amafulemu yi Taalu, nkangalo, impanda, vikalilo umwa kusimpa impanda, na vyonsi vikumile umulimo wa vintu vii, 
Nupya yapilwe umulimo wa kuwaka mpanda, vikalilo umwa kusimpa impanda, impopo ni myando, vyonsi vii ivya musolo wa kunzi.
Mose na Aaloni na ana yakwe yalinzile kukuula insakwe zyao lwaku ufumondaka wi Taalu lya Ukongano. Yene yapilwe umulimo wa kuwaka imilimo yonsi ino ikacitika mu Ncende Yamuzilo ikumile aina Izlaeli. 
Impendwa yonsi ya ina Levi ukulingana ni inko zyao, ali nu mwezi onga nanti ukuluta, yano Mose wapenzile pi lamulo lyakwe Yawe, yali 22,000.
Yawe anena Mose ati, “Ana mayeli aonsi ya ina Izlaeli akwane. Acino uyapende kulingana na mazina yao, kutandikila pali wino ali nu mwezi onga nanti ukuluta. 
Mu cifulo ca ana mayeli ya ina Izlaeli, aina Levi yamaya akwane. Nu mucifulo ca mayeli ya viteekwa vya ina Izlaeli, mayeli ya viteekwa vya ina Levi yamaya akwane. Nene indi Yawe.” 
Acino Mose apenda mayeli yonsi ya ina Izlaeli wakwe vino Yawe wamupeezile ilamulo. 
Impendwa yonsi ya mayeli aonsi ali nu mwezi onga nanti ukuluta yali 22,273.
Yawe nupya anena Mose ati, 
“Mpaatwile aina Levi mu cifulo ca mayeli yonsi ya ina Izlaeli, nga na mayeli ya viteekwa vya ina Levi mu cifulo ca mayeli ya viteekwa vya ina Izlaeli. 
Pasi pano impendwa ya ana mayeli ya ina Izlaeli ilusile impendwa ya ana aonsi ya ina Levi yali 273. Mulinzile kukala ana yaa pa kuyakulula. 
Pali cila mwana mulinzile ukulipa impiya zyakwe siluva zisano kulingana ni cipimilo caku Ng'anda ikulu yakwe Leza. 
Lyene mupeele impiya zizyo zya ukuluzi kuli Aaloni na ana yakwe.” 
Acino Mose acita vino yamunenyile, atola 
impiya zizyo zyakwe siluva izyali 1,365, ukulingana ni cipimilo caku Ng'anda ikulu yakwe Leza. 
Nga azipela kuli Aaloni na ana yakwe wakwe vino Yawe wamupeezile ilamulo.
Alino Yawe anena Mose na Aloni 
ukupenda aina Levi, yao amu luko lwakwe Koati, ukupitila mu nko zyao nu mu ng'anda zyao. 
Nu kupenda aonsi yonsi ali ni myaka amakumi yatatu ukufika pa myaka amakumi yasano. Ayanena kuti yalole angalinga kutumikila mwi Taalu lya Ukongano. 
Fwandi incito ya ina Koati ukuwaka vintu vyamuzilo cuze.
Lino insita ya kusamya insakwe yafika, Aaloni na ana yakwe yalinzile kwingila mukasi ki Taalu lya Ukongano nu kusamula insalu ya kucinga Mbokosi ya Upangano nga yavimbe mbokosi kwene iyo. 
Alino lyene yangavimbapo impapa inyuke ningo nu kuvimba papela insalu ya cifungo. Alino nu kwika mipingilo ningo iyakusendela mbokosi.
Api tebulo lya mukate uwapeelwa kuli Yawe yalinzile kwanzikapo insalu ya cifungo nga nu kutendekelapo imbale, imbakuli ni ngeso, nga ni misazi ya mawila ya vyakumwa. Api tebulo lyonsi palinzile paya imikate yakwimula kuli Yawe. 
Pali vyonsi vii yalinzile kuvimbilikizyapo insalu iyenzu, ino nupya yalinzile yafupa mu mpapa zinyukwe ningo nu kusomekamo mipingilo.
Yalinzile yatoola insalu ya cifungo nu kufupilizya icakuteekapo ilampi, pali pamwi ni vyakulukusizyako itwi, utambi, musazi wa mafuta kumwi ni viombelo vyonsi vikumile ku ncito yamusango ndi uwo. 
Lyene yalinzile kuvifupilizya ningo nu kuvingizya mu mpapa zinyukwe ningo, nga yavike pa cintamba.
Pa kavuwa kakwe Zaabu, napo yali nu kuvimbapo insalu ya cifungo, ino nupya yalinzile yafupa mu mpapa zinyukwe ningo nu kusomekamo mipingilo. 
Yalinzile kutoola iviya vyonsi vyakuomvya mu Ncende Yamuzilo nu kuvifupilizya ningo mu nsalu ya cifungo, ino nupya yalinzile yafupa mu mpapa zinyukwe ningo, nga yavike pa cintamba. 
Yalinzile kuzyola nu kusisya itwi pa kavuwa ka mukuwa, alino yanzepo insalu yi langi liyenzulukile. 
Lyene yalinzile kwikapo viombelo vyonsi ivyakuomvya pa kavuwa, vili wa malwangayo, yafoloko, yafosyolo ni ngeso zya kukanyizizya. Alino lyene yavimbilikizyepo impapa inyuke ningo nu kusomekamo mipingilo. 
Lino Aaloni na ana yakwe yalamala kuvimbilikizya vintu vyamuzilo pamwi ni viombelo vyonsi, lyene ali lino ana yakwe Koati yali nu kwiza vikusya. Lelo yatalinzile kukumya ku vyamuzilo, pano ndi yacita vivyo yalafwa.
Eleaza umwana wakwe Aaloni simapepo alinzile kuwaka musazi wa mafuta ya kwika mu nyali, nu ubani wa cinunkilo cisuma, na mawila ya cakulya, na mafuta akusolwela, nga ni vintu vyonsi ivya mwi Taalu vino vyapaatwilwa Yawe.
Alino Yawe anena Mose na Aaloni ati, 
“Mutakaleke uluko lwakwe Koati lukapaatuluke ku ina Levi. 
Acino fwandi na pakuti yapita ulumi nu kukana fwa pamulandu nu kupalama ku vintu vyamuzilo cuze, mulinzile kuyacitila vii: Aaloni na ana yakwe yalinzile kwingila mu ncende yamuzilo nu kulangilila cila muntu umulimo wakwe alino ni viya vino alinzile kusenda. 
Lelo aluko lwakwe Koati yatakezye ukwingila mwenemo kuti yalolekesye pa vintu vyamuzilo nanti panono. Ndi yacita vivyo yalailetelela yafwe.”
Yawe anena Mose ati, 
“Penda ana yakwe Gelisyoni mu nko zyao nu mu ng'anda zyao. 
Upende na onsi yonsi ali ni myaka amakumi yatatu ukufika pa makumi yasano, yao angalinga kutumikila mwi Taalu lya Ukongano. 
Uu, uli mulimo uno aina Gelisyoni yali nu kuomba mu kusenda katundu wao. 
Yalasenda insalu yakucingilikizya Itaalu, Itaalu lya Ukongano ni nsalu yakucingilikizya iya mukasi kaliko, kumwi ni yakunzi, ni mpapa inyuke ningo yakucingilikizya apapela yaliko, pamwi ni nsalu yakucingilikizya pa mulyango wa kwingilila mwi Taalu lya Ukongano. 
Alino nupya insalu zyakucingilikizya musolo ni zyakucingilikizya pa wingililo wa musolo uwazinguluka Itaalu pamwi na kavuwa. Alino nu mwando ni viombelo vyonsi vino yakaomvya kweneko. Iyo, ali ncito ino amu nko zyakwe Gelisyoni yali nu kuwaka. 
Mose na Aaloni yalinzile kusininkizya ukuti aluko lwakwe Gelisyomu yaomba imilimo yonsi nu kusenda vyonsi vino Aaloni na ana yakwe yayanena. 
Fwandi iyo ili milimo ya nko zyakwe Gelisyoni ino yalinzile ukuomba mwi Taalu lya Ukongano. Itamali umwana wakwe Aaloni simapepo alinzile kwangalila imilimo yao.
“Yawe anena Mose kuti apende aina Levi aluko lwakwe Melali, 
nu kupenda aonsi yonsi ali ni myaka amakumi yatatu nu kufika amakumi yasano. Amunena kutoola yao angalinga ukuomba umulimo wa mwi Taalu lya Ukongano. 
Milimo yao ukuwaka misendele ya vimiti vya kupangila Itaalu lya Ukongano, amasalala, incesi impopo pamwi ni nkangalo. 
Alino ni mpanda pamwi ni mpopo zyakusimpa ukuzingulusya musolo. Nu tupopo twa ku myando pamwi nu tunkolonkolo tonsi utungalondekwa. Muli nu kuyasontelela vino yali nu kusenda nu kuvilumbula mazina. 
Fwandi iyo ili milimo ya aluko lwakwe Melali mu kuomba kwao kwa mwi Taalu lya Ukongano. Ni ntunguluzi yao a Itamali umwana wakwe Aaloni simapepo.”
Awe mukwai Mose na Aaloni pamwi ni ntunguluzi zya maumba, iyapenda ana yakwe Koati kupitila mu nko zyao nu mu ng'anda zyao. 
Aonsi yonsi ali ni myaka kutandikila pa makumi yatatu kufika pa makumi yasano yano iizile ku kuomba imilimo ya mwi Taalu lya Ukongano, 
impendwa yao yonsi kulingana ni nko zyaliko, yali 2,750. 
Ikwene, ili mpendwa iyapenzilwe ukufuma mu nko zyakwe Koati, alingine ukuomba mwi Taalu lya Ukongano. Apenzilwe kuli Mose na Aaloni ndi muno Yawe wapeezile Mose ilamulo. 
Aina Gelisyoni nayo yapenzilwe kulingana ni nko zyao na ang'anda zyao. 
Aonsi yonsi pyu ali ni myaka kutandikila pa makumi yatatu kufika pa makumi yasano, angalinga ukuomba mwi Taalu lya Ukongano, 
yano yapenzilwe kulingana ni nko zyao na ang'anda zyao, impendwa yali 2,630. 
Ikwene ili mpendwa yonsi pyu ya aluko lwakwe Gelisyoni alinzile ukuomba mwi Taalu lya Ukongano. 
Aina Melali yapenzilwe kulingana ni nko zyao na ang'anda zyao. 
Aonsi yonsi ali ni myaka kutandikila pa makumi yatatu kufika pa makumi yasano, alinzile ukuomba mwi Taalu lya Ukongano, 
yano yapenzilwe kulingana ni nko zyao, impendwa yali 3,200. 
Ikwene ili mpendwa yonsi pyu ya aluko lwakwe Melali. Mose na Aaloni yayapenzile kulingana ni lamulo lino Yawe wapeezile Mose. 
Acino Mose, na Aaloni ni ntunguluzi zya ina Izlaeli aina Levi yonsi kulingana ni nko zyao nga nu mu ng'anda zyao. 
Aonsi yonsi ali ni myaka kutandikila pa myaka makumi yatatu kufika pa myaka amakumi yasano, alinzile ukuomba mwi Taalu lya Ukongano nanti ukulisenda, 
impendwa yao yali 8,580. 
Api lamulo lya mwene kupitila muli Mose, cila muntu wapilwe umulimo uwakuomba nu kunenwa civiya cino angasenda. Avino yapenzilwe, wakwe vino Mose wapezilwe ilamulo kuli Yawe.
Yawe anena Mose ati, 
“Pela ilamulo ku ina Izlaeli kuti yazinge umuntu ali wensi mu nsakwe uwalwala tembwe nanti akafumya vimwi vili vyonsi ku vya nzwalo vyakwe, nanti wiyo uwaikowezya ku kukumya ku vyala. 
Aye umonsi nanti umwanaci, ukumuzingila kunzi ya nsakwe. Pano ndi cisi vivyo, aina Izlaeli yangakowezya insakwe muno nemo natincita wikalo.” 
Fwandi ali vino aina Izlaeli yacisile, iyayazingila kunzi ya nsakwe ndi muno Yawe wakonkomizye Mose.
  Yawe apeela amazwi yaa autunguluzi kuli Mose, 
kuti anene aina Izlaeli ndi vino umonsi wensi nanti umwanaci ndi waifya iifyo ilyakulenga antu kufutatila kuli Yawe ale wacita mulandu. 
Wene alinzile wailongwela iifyo lino watacita alino na pakulipa alinzile kuwezya cino watatola. Alino alundepo icipande conga pali visano pali cino watalipa. Alino aswilizye vyonsi vii kuli wiya wino aifizye. 
Lelo ndi cakuti wino yafyenzile wafwile alino pasi nu muntu wakwe uwakuti yapeele, lyene ale ivyakulipa vilinzile vilipwe kuli Yawe. Nu wakulya ivintu vivyo ale a simapepo. Na vivyo ale ivyakulunda pali suuku wino simapepo akuomvya pakucita ulutambi lwa kufuta amaifyo. 
Na mawila yauze aiyele yano aina Izlaeli yakaletela Yawe nayo kwene akwe simapepo wino yakapeela. 
Cino umuntu wasenda nu kupeela kuli Yawe, cikaya icintu cakwe. Lelo ndi wala wacipela mu makasa yakwe simapepo ala citacili icakwe, casyala icakwe simapepo.
Yawe apeela ilamulo kuli Mose 
kuti apeele amazwi yaa autunguluzi ku ina Izlaeli. Monsi ndi cakuti wamanya ukuti umuci ataya ningo, wamuyembukila, 
pano akacita uzelele na onsi yauze mu umfisolo, ale waizewanya umwisikulu, pano kusi angamusinila. 
Lelo iya ndi wamutunganya, uvwa nu uzuwa mu mwenzo wakwe, ku muci uwataipupanya mpiti, 
umonsi wiyo ali nu kutwala muci kuli simapepo. Alinzile nu kusenda usu wakwe baale kulingana na kilogalamu wenga. Atalinzile kwikapo pa usu nanti cimwi icili wa mafuta nanti ulupiya, pamulandu wakuti wene uwila wa cakulya uwapa kutunganya, uwila wakwiusya umulandu uno wacisile.
Simapepo ali nu kuleta umwanaci wiyo ku kavuwa nu kumwimika inkolelo yakwe Yawe. 
Alino ali nu kutapula amanzi yamuzilo mu civiya cimate ni mbulo, nu kutoola ulutukumbu mukasi ki Taalu nu kusumbila mu manzi yao. 
Lyene simapepo ali nu kulukulula inyele zya mwanaci wiyo nga amufumbatike uwila wa usu wa ngano. Nawe simapepo ali nu kufumbata mu minwe yakwe amanzi alule, amwavi yano yakaleta icitipu ku muntu uwa mulandu. 
Lyene simapepo alinzile anene umwanaci wiyo kuzumila mulapo uu avwange kunoli, ati, “Lapa! Ndi cakuti utacita uzelele, ala lyene vitipu vino amanzi yaa amwavi yakaleta vitamacita cimwi kunuli. 
Lelo ndi cakuti wala wacita uzelele lino ucitwitwe kuli iya wako nupya wemwisikulu waikowezya apa kumanyana nu monsi muze asi wako,” 
pa pene simapepo alinzile anene umwanaci wiyo kuzumila mulapo uu avwange kunoli ati, “Si Yawe aleke antu yako yakutipe nupya aleke uzewane pakuleka ivyanzwalo vyako vinyaluluke ni ila lya uvyazi wako lifupame, nga ni ndilwa yako ivimbe. 
Sa manzi yaa yano yakaleta vitipu yingile mu ndilwa yako nu kuleka ivimbe nga ni vyanzwalo vyako vinyaluluke ni ila lya uvyazi wako lifupame.”
Lyene simapepo alinzile kulemba vitipu vii api pepala nga alitimpike mu manzi alule, amwavi, kuti avifute. 
Lino atali kuti amwesye umwanaci wiyo amanzi yano yangaleta kuwaya kwipisye kunoli, 
simapepo alinzile atoole uwila wa usu wa ngano uno uli mu minwe ya mwanaci wiyo, nga akonzolole makasa yakwe, aupaatwile Yawe, nga aupeele pa kavuwa. 
Alino afokotole ikufi lyonga lya usu uwo uwa wila wa ciusizyo nu kuwoca pa kavuwa. Pacisila cakwe cii, ali pa kumwesya umwanaci wiyo amanzi kwene yaya. 
Ndi cakuti umwanaci wiyo wala wacita uzelele, ale amanzi yayo yamamuletela kuwaya kwipisye, ni ndilwa yakwe ivimbe, ni vyanzwalo vyakwe vinyale, nga ni ila lya uvyazi wakwe lifupame. Na antu yakwe yalamutipa. 
Lelo kwene umwanaci wiyo ndi cakuti atacisile uzelele, ale kusi iciipe icingamucitikila nga nu kuvyala angavyala ukunkolelo. 
Fwandi lilyo ilili sunde lyapa mulandu nu uzuwa ku mwanaci wino wacita uzelele lino acili mu makasa yakwe iya, 
nanti lino iya wamutunganya ukuti watacita uzelele. Simapepo alinzile amulete ku kavuwa, amwimike inkolelo yakwe Yawe, nga acite lutambi luu ulwi sunde. 
Iya wa mwanaci wiyo asi nu kupelwa mulandu uli onsi. Lelo umwanaci wene ndi wazanwa nu mulandu ale wailetelela.
Nupya Yawe apeela ilamulo kuli Mose 
kuti apeele amazwi yaa autunguluzi ku ina Izlaeli ayanene vino umonsi nanti umwanaci ali wensi ndi walaya icilayo icakulanga ukuti wene umwina Nazili kololo, nu kuipaatula umwisikulu ukuya uwakwe Yawe, 
 lyene alinzile atelelele kumwa waini nu wengwa. Nupya atalinzile kumwa waini musasalume nanti vyonsi visasalume vino yakafena ku matingi, nanti kulya matingi acice nanti aume. 
Ukutandika sile pa wanda uno walaya mpaka ni nsita yonsi ya umi wakwe, wene asi nu kuikumika ku kulya vyonsi vino vikafuma mu calo ca matingi. Ukutandikila ku mpece zya viseekwa ukufika nu ku vipapa kwene.
Mu nsita zyonsi zya cilayo cakwe cisi cakwezya kupisya ulwembe ku mutwe wakwe. Alinzile wasyala muziliziwe mu umi wakwe onsi. Inyele zyakwe zili nu kusyala vivyo kwene, pano kuli kulanga ukuti wapaatwilwa kuli Yawe 
Nu mu nsita zyonsi zya kupaatwilwa kwakwe kuli Yawe, asi nu kupalama ku vyala. 
Nanti umwi pa akwasi yakwe wafwa, ciye nanti aumwi pa ina yakwe, asi nu kuikowezya pa kuikumika ku ntambi zya ndosya zyao, pamulandu wakuti inyele izili pa mutwe wakwe cili cimanyililo cakuti wene wapaatwilwa kuli Yawe. 
Fwandi insita yonsi ino umuntu walaya ukuya umwina Nazili, ale watapaatwilwa kuli nene ne Yawe.
Ndi cakuti umuntu wafwa mu kupumikizya, pa nsita ino umwina Nazili ali papo kwene, ale inyele zya mwina Nazili zyakowela. Acino wene alinzile kupela inyele zizyo pa wanda wa kusangululwa, uwanda uwalenga cinimbali. 
Alino pa wanda walondelelapo, uwalenga cinani, alinzile watwalila simapepo ivipeele viili nanti ana ya nkunda yaili pa mulyango wi Itaalu lya Ukongano. 
Lyene simapepo ali nu kupeela kuli Leza, inkunda yonga wa wila wa kwelela amaifyo nayuze ya wila wakoca kuti acitile umuntu wiyo ulutambi lwa kufuta amaifyo kwi iifyo lino akowile pamulandu wa kupalama ku cala. Na pa wanda kwene uwo umuntu ala wapaatwila cipya cipya umutwe wakwe kuli Yawe. 
Alinzile kuipeela wensi pyu mu umi wakwe kuli Yawe wa mwina Nazili. Ali cino fwandi ali nu kuleta imfwele, suuku wa mwaka onga, wino alaya uwila wa cizumila mulandu. Amanda akucisila yasikupendelwako ukuti wali mupaatulwe, pano wene wakowizye inyele zyakwe.
  Lyene lii, ilili sunde lya kulondela pa wanda uno umwina Nazili wamalila amanda akupaatwilwa kwakwe. Yalinzile yamutwale ku mulyango wa kwingilila kwi Taalu lya Ukongano. 
Kuko akuno atwale amawila yakwe kuli Yawe ali wa mfwele, suuku wa mwaka onga uwaula ulema, aye uwila wakoca, nga ni mfwele yakaci iyaula ulema, iye uwila wa utandano. Alino apeele na suuku uwaula ulema, aye uwila wa kwelela amaifyo, 
pamwi na mawila ya cakulya na mawila ya vyakumwa, nga ni cimponda ca mukate usi na citutumusi, imikate itikame iyapangwa nu usu utonyoleke utikinkanye na mafuta, ni mikate ya mpanda ipapatale ipakwe mafuta.
Simapepo alinzile kwiza pela vyonsi vii pa kavuwa kuli Yawe, nga apeele uwila wa kwelela amaifyo nga nu wila wakoca. 
Wene alinzile kutoola cimponda ca mukate usi na citutumusi pamwi na suuku nga avipele kuli Yawe, ukuya uwila wa utandano. Alinzile avipelele pamwi na mawila ya cakulya na mawila ya vyakumwa. 
Lyene pa mulyango wi Taalu lya Ukongano, umwina Nazili alinzile apele inyele zyakwe nga azisumbile mu moto uno iyocela uwila wa utandano.
Lino umwina Nazili wamala kupela inyele zyakwe, simapepo atoole icikwapa cakwe suuku iceleke, na kapande ka mukate akali mu civiya pamwi na kakeke, vyoili ivisi na citutumusi. 
Alino simapepo aviswelule pa manso yakwe Yawe wa wila wakuswelula. Vyene ivyamuzilo ivyapeelwa kuli simapepo, ukwikapo ni nganga pamwi nu mwendo. Pacisila cakwe vii, umwina Nazili angamwa waini.
Yaa, ali masunde ya mwina Nazili, uwalaya ukupeela uwila kuli Yawe ukulingana na masunde ya kupaatulwa kwakwe, kulunda pali consi cino angapeela pa kufikilizya ulayo uno wacita.
Yawe apeela ilamulo kuli Mose 
kuti anene Aaloni na ana yakwe ukuomvya amazwi yaa pa kupolelela aina Izlaeli, yala yakuti,
“Si Yawe angamupolelela nu kumusunga.
Si Yawe angaya nu luse ni cikuku kunomuli.
Si Yawe amulange impumi yakwe amupeele nu mutende.”
Alino Yawe avwanga ati, “Ndi yataka izina lyane ukuya upolelelo pa ina Izlaeli, indayapolelela.”
Walanga Mose wamala kwimika Itaalu lya Ukongano, alino alipaka amafuta nga alipaatwila kuli Yawe kumwi ni viya vyonsi vyaliko, na kavuwa pamwi ni viombelo vyonsi vyakako. 
Alino akalamba ya nko, ali intunguluzi zya mitundu ya ina Izlaeli, yiiza yapeela ivyamawila yao, yaya kwene aangalilanga antu apenzilwe. 
Na mawila yano yapezile kuli Yawe aeya: amaceleta mutanda afupilizye na yamasaye ikumi na yaili, cila ntunguluzi yapezile masaye wenga, ni ntunguluzi ziili ziili zyapezile maceleta yaili afupilizye. Pacisila cakupeela vintu vii, 
Yawe anena Mose ati, 
“Pokelela amawila yaa akuomvya mu mulimo wa mwi Taalu lya Ukongano. Uyapeele ku ina Levi kulingana nu mwaela incito yao cila muntu.” 
Acino Mose atoola maceleta na yamasaye avipela ku ina Levi. 
Amaceleta yaili na yamasaye yani avipela ku luko lwakwe Gelisyoni, kulingana ni vyalondekwanga mu mulimo wao. 
Amaceleta yani na yamasaye cinani avipela ku luko lwakwe Melali, kulingana ni vyalondekwanga mu mulimo wao. Itamali, umwana wakwe Aaloni simapepo, wali ali kangalila wao. 
Lelo Mose atapezile celeta nanti lyonga nanti a masaye kwene ku aluko lwakwe Koati, pamulandu wakuti yene incito yao yali iyakupinga ivintu vyamuzilo pa viye vyao wa ncito ino yapezilwe kuwaka.
Alino intunguluzi zyalesile ni vyamawila pa wanda uno yazevyanga kupaatwilwa kwa kavuwa nu kukapaka amafuta. Lino zyaiteyanya ukutwala amawila pa nkolelo ya kavuwa, 
Yawe anena Mose ati, “Cila wanda pa manda ikumi na yaili, wenga uwamu ntunguluzi alinzile apeele uwila wakwe wa kupaatwilwa kwa kavuwa.”
Uwatandikile kutwala uwila wakwe pa wanda wakutandika, a Nasyoni umwana wakwe Aminadabu, uwamu mutundu wakwe Yuda. 
Uwila wakwe, walesile imbale yonga yakwe siluva iyanyomile kulingana na kilogalamu wenga na citika. Alino aikapo ni mbakuli yakwe siluva iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo utikinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, na yasawe yasano nga na ana ya mfwele yasano, tusuuku twa mwaka onga, vii vyonsi vyakoca wa wila wa utandano. Fwandi uu wali uwila wakwe Nasyoni umwana wakwe Aminadabu. 
Uwatwazile uwila wakwe pa wanda wakwe ciili a Netaneli umwana wakwe Zuali, intunguluzi ya mutundu wakwe Isakali. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo utikinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, na yasawe yasano nga na ana yamfwele yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Netaneli umwana wakwe Zuali. 
Uwatwazile uwila wakwe pa wanda uwalenga yatatu a Eliabu umwana wakwe Heloni, intunguluzi ya luko lwakwe Zebuluni. 
Uwila wakwe, walesile imbale yonga yakwe siluva iyanyomile kulingana na kilogalamu wenga na citika. Alino aikapo ni mbakuli yakwe siluva iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimo icazumiliziwa icamu ncende iziliziwe, zizule usu utonyoleke ningo, uno yakandilinkanya na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, na yasawe yasano nga na ana yamfwele yasano, tusuuku twa mwaka onga, vii vyonsi ivyakoca uwila wa utandano. Fwandi uu wali uwila wakwe Eliabu umwana wakwe Heloni. 
Uwatwazile uwila wakwe pa wanda wakwe ciini a Elizuli umwana wakwe Syedeuli, intunguluzi ya mutundu wakwe Lubeni. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo uno yakandilinkanya na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Elizuli umwana wakwe Syedeuli. 
Uwatwazile uwila wakwe pa wanda uwalenga yasano a Syelumieli umwana wakwe Zulisyadai, intunguluzi ya mutundu wakwe Simeoni. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi zii acita kulingana ni cipimilo caku Ng'anda ikulu yakwe Leza, zizule usu utonyoleke ningo utikinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Syelumieli umwana wakwe Zulisyadai. 
Uwatwazile uwila wakwe pa wanda uwalenga mutanda a Eliyasafu umwana wakwe Deueli, intunguluzi ya mutundu wakwe Gadi. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo utikinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Eliyasafu umwana wakwe Deueli. 
Uwatwazile uwila wakwe pa wanda uwalenga cinimbali a Elisyama umwana wakwe Amiudi, intunguluzi ya mutundu wakwe Efulemu. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke sana uno yakandilinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani, ukulingana ni cipimilo caku Ng'anda ikulu yakwe Leza. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Elisyama umwana wakwe Amiudi. 
Uwatwazile uwila wakwe pa wanda wakwe cinani a Gamalieli umwana wakwe Pedazuli, intunguluzi ya mutundu wakwe Manase. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo uno yakandilinkanya na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Gamalieli umwana wakwe Pedazuli. 
Uwatwazile uwila wakwe pa wanda wakwe fundimbali a Abidani umwana wakwe Gidyoni, intunguluzi ya mutundu wakwe Benjamini. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo utikinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Abidani umwana wakwe Gidyoni. 
Uwatwazile uwila wakwe pa wanda uwalenga ikumi a Aiezeli umwana wakwe Amisyadai, intunguluzi ya mutundu wakwe Dani. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo utikinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Aiezeli umwana wakwe Amisyadai. 
Uwatwazile uwila wakwe pa wanda uwalenga ikumi na onga a Pagieli umwana wakwe Okalani, intunguluzi ya mutundu wakwe Asyeli. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo utikinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo 
Alino na yamasaye yaili, na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Pagieli umwana wakwe Okalani. 
Uwatwazile uwila wakwe pa wanda uwalenga ikumi na yaili a Aiila umwana wakwe Enani, intunguluzi ya mutundu wakwe Nafutali. 
Uwila uno wene walesile wali imbale yonga yakwe siluva iyanyomile kulingana na kilogalamu wenga na citika, ni mbakuli yonga yakwe siluva iyanyomile kulingana na magalamu imyanda cinimbali na makumi cinimbali. Zyonsi ziili acita kulingana ni cipimilo caku Ng'anda ikulu yakwe Leza, zizule usu utonyoleke ningo utikinkanye na mafuta pakuti yangiza yavipeele wa wila wa cakulya. 
Alino ni mbale yonga yakwe zaabu ino tungati yanyomile kota wenga wakwe kilogalamu, umwali ubani. 
Alino na kacipambasi konga, na suuku wenga, nu mwana wa mfwele wenga wa mwaka onga. Vyonsi vii vya wila wakoca. 
Alino na sawe wenga uwa kupeela uwila wa kwelela amaifyo. 
Alino na yamasaye yaili, na yasuuku yasano, tusuuku twa mwaka onga, vii vyonsi vyakoca uwila wa utandano. Fwandi uu wali uwila wakwe Aiila umwana wakwe Enani. 
Yaa ali mawila yano intunguluzi zya ina Izlaeli zyapezile pa wanda uno kwali kupaatula nu kupaka kavuwa amafuta: imbale zyakwe siluva zyali ikumi na ziili, ingeso zya kukanyizizya zyakwe siluva zyali ikumi na ziili, nga ni mbale zyakwe zaabu zyali ikumi na ziili. 
Cila mbale yakwe siluva yanyomile kulingana na kilogalamu wenga na citika. Nga cila mbale yakukanyila yakwe zaabu nayo yanyomile kulingana magalamu imyanda cinani. Nga ni mbale zyakwe siluva zyonsi pamwi nazyo zyanyomile kulingana makilogalamu amakumi yaili na cinimbali na citika, ukulingana ni cipimilo caku Ng'anda ikulu yakwe Leza. 
Imbale ikumi na ziili zyakwe zaabu zino zyazilemo ubani nazyo cila yonga yanyomile kulingana na magalamu umwanda onga ni kumi, kulingana ni cipimilo caku Ng'anda ikulu yakwe Leza, na zyonsi pamwi zyanyomile kulingana kilogalamu wenga na citika. 
Impendwa ya nyama zya wila wakoca zino yapezile yali ndi vii: tucipambasi ikumi na twiili, yasuuku ikumi na yaili, nga nu twana twa mfwele ikumi na twiili, twa mwaka onga, kwikapo nu wila wa cakulya uno yapeelanga pamwi nazyo. Yasawe ikumi na yaili ayano yaomvyanga pa kupeela uwila wa kwelela amaifyo. 
Inyama zya kupeela uwila wa utandano zyonsi pamwi zyali ndi vii: yamasaye amakumi yaili na yani, yasuuku amakumi mutanda, yasawe amakumi mutanda nga na ana ya mfwele amakumi mutanda, a mwaka onga. Yaa, ali mawila yano yapile pa wanda wa kupaatula kavuwa nu kukapaka amafuta.
Lino Mose wingile mwi Taalu lya Ukongano ku kulanda na Yawe, wene uvwile izwi ukufuma pakasi kakwe yakelubi, papela ya ntupiko ya Mbokosi ya Upangano, ala likulanda kunoli. Nga nawe avwanga na aliwe.
  Yawe anena Mose ati, 
“Nena Aaloni ukuti lino umakozya inyali cinimbali, zili nu kwaka pankolelo ya cakutekapo inyali.” 
Ali vino Aaloni wacisile, akozya inyali cakuti lino zyaka, izipeela uluswepo pankolelo ya vyakutekapo inyali, wakwe vino Yawe wapeezile ilamulo kuli Mose. 
Fwandi vii avili vino ivyakutekapo inyali vyapangilwe na zaabu musule, ukutandikila sile pa vikalilo mpaka apapela. Ivyakutekapo inyali vyapanzilwe mu musango sutu uno kasosala kapangwa mu mwata uwa kwene uno Yawe walangilile Mose.
Yawe anena Mose ati, 
“Fumya aina Levi mu yauze aina Izlaeli pakuti uyasangulule, uyaswefye. 
Na pakuyasangulula, uwacita vii. Uwayakanyila amanzi pa kuyasisizya inkota zyao. Nupya yalinzile yapele apali ponsi ku mwili wao, alino nu kufula insalu zyao zyakuzwala, ale alino yasangululwa. 
Nupya muleke yatole kacipambasi pamwi nu wila wa cakulya, alino nu usu utonyoleke utikinkanye na mafuta. Alino lyene utoole kacipambasi kakwe ciili aka kupeela uwila wa kwelela amaifyo. 
Alino uleke aina Levi yize yimilile pankolelo yi Taalu lya Ukongano. Ukonganike na ina Izlaeli yonsi. 
Nga waleta aina Levi pa manso yakwe Yawe, alino lyene aina Izlaeli yaiikepo makasa pa mitwe yao. 
Lyene Aaloni wenga sile mu kwimilila aina Izlaeli, aliwe ali nu kumpaatwila aina Levi, mu kuswelula ikasa lyakwe. Ale lyene aina Levi yaya na maka akuombela Yawe. 
Pacisila cakwe vivyo aina Levi kwene yike amakasa yao pali yacipambasi. Alino nawe utoole cipambasi wenga nu kumufyula, umuswelwile pa manso yakwe Yawe wa wila wakuswelula maifyo yao, nga umuze nawe wa wila wakoca, kuti acitile aina Levi ulutambi lwa kufuta amaifyo.”
“Uleke aina Levi yize iimilile inkolelo yakwe Aaloni na ana yakwe, nga lyene uyapeele kuli Yawe wa wila wakuswelula ikasa. 
Fwandi mu musango kwene uu, avino uwacita pa kupaatwila aina Levi kuli Yawe ukufuma mu ina Izlaeli asyala, nga nayo yamaya akwane. 
Pacisila ca kuswefya nu kumpaatwila aina Levi, mukuswelula ikasa, lyene yalaya alinge ukuomba mwi Taalu lya Ukongano. 
Fwandi lyene yao ali ina Izlaeli akwane kololo. Nayatola mu cifulo ca mayeli yonsi aonsi ya ina Izlaeli, nga yakwene akwane. 
 Pasi pano ali vino caya ukuti mu ina Izlaeli, iyeli lyonsi ilya muntu nanti ilya nyama, ilyakwe Yawe. Lino nakomozile mayeli yonsi mu Eguputo, naipaatwilile mayeli yonsi ya ina Izlaeli na mayeli yonsi ya nyama. 
Fwandi ali vino nintola aina Levi mu cifulo ca mayeli yonsi ya ina Izlaeli. 
Nayapaatula ku ina Izlaeli nu kuyapela uwila kuli Aaloni na ana yakwe, pakuti yaomba umulimo mwi Taalu lya Ukongano uno ukumile aina Izlaeli, nga na kuti yacitile aina Izlaeli ulutambi lwa kufuta amaifyo pa maifyo yao nu kulesyanya uzanzo uli onsi kuti utayaponela ndi cakuti yapalama pipi ni Ncende Yamuzilo.”
Acino Mose na Aaloni pamwi ni uvi lyonsi lya ina Izlaeli iyacitila aina Levi kulingana na vino Yawe wapeezile ilamulo kuli Mose. 
Awe na cendi aina Levi ali pakuisangulula, iyafula ni nsalu zyao. Aaloni nawe ali pakuyapaatwila kuli Yawe wa wila wakuswelula, nga ayacitila ulutambi lwa kufuta amaifyo yao kuti ayaswefye. 
Alino lyene aina Levi ali pakuya alinge ukuomba umulimo wao uwa mwi Taalu lya Ukongano. Aaloni na ana yakwe nayo yaya yakapitao kunoyali. Yacitile aina Levi vii vyonsi wakwe vino Yawe wapeezile ilamulo kuli Mose.
Nupya Yawe anena Mose ati, 
“Umwina Levi wensi kutandikila uwa myaka amakumi yaili na isano nanti ukuluta alinzile ukuomba imilimo yakwe mwi Taalu lya Ukongano. 
Nga lelo ndi cakuti wakumanya imyaka amakumi yasano, awe lyene ale wapezuka, asi nu kuomba nupya foo. 
Lelo ukwazwilizya kwene yangazwilizyako yao akuomba mwi Taalu lya Ukongano, ukwaula kuti yayasingamike incito. Fwandi vii, ali vino ulinzile ukucita pamulandu wa kwankanya aina Levi imilimo.”
  Umu mwezi wakutandika, uwa mwaka wakwe ciili pano aina Izlaeli yafumile mu mpanga ya Eguputo, Yawe wavwanzile kuli Mose mu Lwanga lwa Sinai, amunena ati, 
“Ukaleke aina Izlaeli yace yaiusya ukuzevya Cimulo ca Ucilo pa nsita iyasontwa nga vino cilinzile ukuya. 
Uwanda uwalenga ikumi na yani, uwa mwezi uu, lino ilanzi lyatemba ali nsita ino aina Izlaeli yalinzile kuzevya Cimulo ca Ucilo kulingana ni vipope nga na malamulo yakweco.” 
Acino Mose anena aina Izlaeli ukuzevya Cimulo ca Ucilo, 
nga pa wanda uwalenga yani mu mwezi wakutandika, lino ilanzi lyatemba, nayo yacita vivyo kwene mu Lwanga lwa Sinai. Ali vino aina Izlaeli yacisile vyonsi wakwe vino Yawe wapeezile ilamulo kuli Mose.
Lelo kwali aonsi yamwi yao yano yakweyowizye pamulandu wa kukumya icala, nga yaposiwe kukumako ku kuzevya kwa Cimulo ca Ucilo, mu wanda kwene uwa. Ali pakwiza kuli Mose na Aloni. 
Nga yamunena yati, “Sweswe yakowele pamulandu wa kukumya ku cala, lelo pacani cino tutangazumiliziwa kwizapeela amawila itu apali ponga na anji aina Izlaeli pa nsita iyazumiliziwa?”
Mose nawe ali pa kuyasuuka ati, “Lolelini mutale muleke nuzye Yawe kuti nuvwe vino amanena pamulandu namwe.”
Awe nacendi Yawe anena Mose 
kuti anene aina Izlaeli ati, “Umuntu wensi ndi wakowela pamulandu wa kukumya icala nanti lino ali ukutali pa lwendo lelo acili akulondesya kuzevya Cimulo ca Ucilo, 
wene wazumiliziwa kuzevya cimulo cicyo mu mwezi wakwe ciili, pa wanda uwalenga ikumi na yani, lino ilanzi lyatemba. Yalinzile kulya umwana wa mfwele pamwi nu mukate usi na citutumusi alino ni nkwila. 
 Yene yatalinzile kusya nanti cimwi pali vii ukufika na katondo. Nupya yatakezye kukontola nanti ukukokota ifupa. Ali vino yali nu kuzevya Cimulo ca Ucilo mu kulondela amalamulo yonsi. 
Lelo ndi kwazanwa umuntu umwi pali yao asi akowele ukulingana ni ntambi nanti asi pa lwendo, nga wakana sile kuzevya Cimulo ca Ucilo, umuntu wiyo alinzile kusukulwa mu antu yao pamulandu wakuti atapile uwila wakwe kuli nene pa nsita ino yasontwa. Umuntu wiyo ali nu kulipa pi ifyo lyakwe.”
“Ainamasi yano yakaikala namwe ndi yakasi kuzevya Cimulo ca Ucilo, yalinzile yazevye kulingana ni vipope nga na malamulo yonsi. Ilamulo ilili lyonga kwene likumile umuntu wensi, cisi mulandu ndi wene umwinamasi nanti mukaya.”
Uwanda kwene uno yasimfile Itaalu lya Ukongano, ikumbi lizile livimbilizya Itaalu. Ukutandika sile amanguzi lino ilanzi lyatemba mpaka kufika na katondo, ikumbi lyali papa kwene papeela ala likuloleka wa moto. 
Ali vino ikumbi lilyo lyakonkinye ukuloleka cila wanda, ala usiku likuloleka wa moto. 
Lyonsi lino ikumbi ndi lyakatuka, aina Izlaeli iyatenuka, nga pano lyaya limilila apapela ya cifulo apano nayo iyakuula insakwe zyao. 
Api lamulo lyakwe Yawe aina Izlaeli iyatenuka, nupya api lamulo lyakwe yakuulanga insakwe. Alino ni nsakwe nazyo zyasyalanga zimilile pa nsita yonsi lino ikumbi lili papela yi Taalu lya Ukongano. 
Ndi cakuti ikumbi lyasyala insita ntali apapela yi Taalu, aina Izlaeli yayela ilamulo lyakwe Yawe ukwaula kuti yatenuke. 
Nsita zimwi ikumbi likalanga sile amanda yanono apapela yi Taalu. Api lamulo lyakwe Yawe aina Izlaeli yakuulanga insakwe zyao, nupya api lamulo lyakwe iyatenuka. 
Nsita zimwi ikumbi likalanga sile ukufuma lino ilanzi lyatemba mpaka kufika na katondo, nga katondo lino lyakatuka, nayo kwene iyatenuka. Lili lyonsi lino ikumbi lyakatuka, nayo kwene iyatenuka. 
Usi mulandu cingaya pacisila ca manda yaili, nanti umwezi, nanti umwaka, nanti nsita ntali, aina Izlaeli yalinzile kusyala mu nsakwe zyao ukwaula ukutenuka. Lelo lino lilatenuka nayo kwene yalinzile kutenuka. 
Aina Izlaeli yakuulanga nu kupangulula insakwe zyao apakuyela ilamulo lino Yawe wapeezile Mose.
Yawe anena Mose ati, 
“Panga intandala zyakwe siluva yaili akusula. Uce wayaomvya pa kwama iuvi napa kuyamanyisya ukutenuka pa nsakwe. 
Lino yalizya intandala zyao zyoili, iuvi lilinzile kukongana panuli, pa mulyango wi Taalu lya Ukongano. 
Lelo ndi yalizya intandala yonga, ale lyene yao sile alinzile kwiza kongana panuli intunguluzi zya nko zya ina Izlaeli. 
Lino yalizya intandala yaputa lyonga sile, imitundu ino yakuula insakwe lwaku ufumondaka ilinzile kutenuka. 
Lino yalizya intandala iila lyakwe ciili, yaputa lyonga sile, imitundu ino yakuula insakwe lwaku kaeya ilinzile kutenuka. Fwandi ukulizya kwa ntandala ukwa kuiteyanya ukukatuka. 
Alino pa kukonganika sile iuvi mulizye intandala, lelo mutalizya mu musango wakupitilizya iciunda. 
Ana yakwe Aloni, yasimapepo aliyo yalinzile kulizya intandala. Cii, cili nu kuya ali ceo cakuyelelela kunomuli nu ku mikulo ino iliza ku nkolelo. 
Lyonsi lino mulaya umu nkondo mu mpanga inu, lino mukuipokolola ku anisi inu yano yatiyamuzanza, muce mulizye sile intandala zya nkondo. Lyene Yawe Leza winu atalamwilila, lelo alamutuula ku anisi inu. 
Alino nu mu nsita zinu zyaluzango, ivili mu manda inu akuzevya myezi ipya nga nu kuzevya kuze ukwasyala ukwa upefi, muce mwalizya intandala pa kupeela amawila inu akoca na autandano. Lyene ndiusya ukumwazwilizya. Nene indi Yawe Leza winu.”
Pa wanda uwalenga amakumi yaili, mu mwezi wakwe ciili kwene mu mwaka wakwe ciili, ikumbi ilikatuka lifuma papela yi Taalu lya Ukongano. 
Lyene aina Izlaeli ali pa kutenuka yafuma mu Lwanga lwa Sinai iyazeuluka ku cifulo ni cifulo, suka lino ikumbi lyaya limilila mu Lwanga lwa Palani.
Ali vino lyali iila lya kutandikilapo ukutenuka, ukukuyela ilamulo lino Yawe wapeezile Mose. 
Inzipa ya nsakwe zya mutundu wakwe Yuda iyatandike ukupita kulingana namuno yayatantikile. Ni ntunguluzi yao wali a Nasyoni umwana wakwe Aminadabu. 
Netaneli umwana wakwe Zuali wali intunguluzi ya amwi umba lya mutundu wakwe Isakali, 
nga Eliabu umwana wakwe Heloni wali intunguluzi ya amwi umba lya mutundu wakwe Zebuluni.
Alino lyene iyapangulula Itaalu lya Ukongano, nga aluko lwakwe Gelisyoni na aluko lwakwe Melali, yakasenda yi Taalu lya Ukongano, nayo iyatenuka.
Alino pizile ipalondelela iumba lyakwe ciili. Ilili nzipa ya nsakwe zya amu mutundu wakwe Lubeni. Intunguluzi yao a Elizuli umwana wakwe Syedeuli. 
Syelumieli umwana wakwe Zulisyadai wali intunguluzi ya amwi umba lya mutundu wakwe Simeoni, 
nga Eliyasafu umwana wakwe Deueli wali intunguluzi ya amwi umba lya mutundu wakwe Gadi.
Lyene aina Levi aluko lwakwe Koati nayo iyatenuka, ala yasenzile ivintu vyamuzilo. Lino yatali yafike pa cifulo cino yali nu kukuulapo insakwe, Itaalu lya Ukongano ala lyatilimikwa mpiti.
Alino pizile palondelela iumba lya nzipa ya amu nsakwe zya amu mutundu wakwe Efulemu, mu mpuka mu mpuka. Intunguluzi yao a Elisyama umwana wakwe Amiudi. 
Gamalieli umwana wakwe Pedazuli wali intunguluzi ya amwi umba lya mutundu wakwe Manase, 
nga Abidani umwana wakwe Gidyoni wali intunguluzi ya amwi umba lya mutundu wakwe Benjamini.
Pakusyalikizya pizile pakatuka yao a nzipa ya nsakwe zya amu mutundu wakwe Dani. Wali ali wakufundikizya pa nsakwe zyonsi, nayo iyatenuka mu mpuka mu mpuka. Intunguluzi yao a Aiezeli umwana wakwe Amisyadai. 
Pagieli umwana wakwe Okalani wali intunguluzi ya amwi umba lya mutundu wakwe Asyeli, 
nga Aiila umwana wakwe Enani wali intunguluzi ya amwi umba lya mutundu wakwe Nafutali. 
Fwandi uwo uli musango uno imitundu ya ina Izlaeli yapitilanga mwenemo, ukulingana na muno yakonkanile lino yakutenuka.
Alino Mose anena Hobabu, mulamu wakwe, umwana umonsi wakwe Leweli umwina Midyani ati, “Twasya tukatuke ukuya ku mpanga ino Yawe watulavile ukutupeela. Fwandi uce utulondele nga naswe tulakusunga ningo cuze, pasi pano Yawe walaya aina Izlaeli ukuya nu longo pee.” 
Hobabu nawe aasuka ati, “Awe mukwai nemo ntalalondela, nkuswilila kumwitu ku antu yane.”
Nawe Mose amunena ati, “Twapapata utatusya, pano wemo wamanya incende izyayana kukuula insakwe zitu mu lwanga. Cazipa uce uwaya ukutusopa. 
Ndi wala wapita naswe, tulakupeela visuma pa vintu vino Yawe watupela.”
Lyene lino antu yatenuka, yasya Mwamba wa Sinai, yapita ulendo wa manda yatatu. Pa manda yonsi yaa yatatu ala Mbokosi ya Upangano yakwe Yawe ikuyakolelela kuti yayalondele incende pakuti yangakuula insakwe. 
Lilyo lyonsi lino iyatenuka ukufuma pa nsakwe pano yali, ikumbi lyakwe Yawe lyayanga apapela pano yali musanya.
  Lyonsi lino yatenuka ni Mbokosi ya Upangano, Mose wavwanganga ati, “Si ungala ukatuke we Yawe usaasye anisi yako, na wensi uwakusoka asimule kutaluka kunuli.” 
Lyonsi lino yimilila ni Mbokosi ya Upangano, Mose wavwanganga ati, “Ndanga we Yawe, su ngala uwele kuno ku mintapendwa ya ina Izlaeli.”
Awe antu iyatandika kuilizyanya pa ntazi zyao. Lino Yawe uvwa vino yakuilizyanya, asoka cuze nga atuma umoto iuyaponela nga woca nu lutwe lumwi ulwa nsakwe. 
Antu nayo iyalaizya kuli Mose, nga nawe ayapapatila kuli Yawe. Alino umoto iuzima. 
Ni ncende iya iyayama ukuti Tabela, pano umoto wakwe Yawe waponile pano yali.
Nga nupya kwene antu yamwi, maka maka ainamasi yano yapitanga nayo, yuvwa musu. Ali cino aina Izlaeli iyaswilizya ukuilizyanya yati, “Si cange cizipe umwi atupela inyama tulye!” 
Swemo twiusya inswi zino twaipakizyanga ku Eguputo ukwaula kuviculila. Ni viimbi, ni vibiliki, na yaliiki na kanyense, pali pamwi na galiki. 
Lelo kuno kwene awe cumi tumafwa sile ku nzala. Twatituulilwa vyonsi, tusikulola nanti cimwi, suka sile mana mutupu!
  Fwandi mana wiyo wakozile utupece twa mbezu zyakwe kolianda. Alino nu kuloleka walolekanga kwati ivinyamuti. 
Antu yayanga ku kuzyola, iyavisya api we nanti ukuponda mu cina. Alino lyene yavyeleka mu mpoto nu kutandika ukupanga imikate. Ndi walya vyuvwikanga kwati utumakeke tuno yakandilamo na amafuta ya miolivi. 
Ndi cakuti ulumi lwakunga pa nsakwe usiku, ali lino na mana kwene waponanga.
Alino Mose auvwa kuno antu yakuilizyanya ulanda ulanda, cila luko pa mulyango wi taalu lyao. Yawe pasi pa kusoka. Mose nawe cimusakamika. 
Alino anena Yawe ati, “Uzye pacani cino wacitila muomvi wako icintu ukwipa ndi cii? Uzye pacani cino utazangile munondi? Uzye pacani cino wanjimila uluse lwako pa kunkaika icisendo ca mutundu onsi uu? 
Uzye icumi anene nanyomelile nu kuvyala antu yaa onsi? Fwandi uzye pacani cino ungantazyelela nu kuleka injasende nene mu minwe yane, ungati nene indi kalela wa tunya ututacili tusumuke, lilyo lino nkuyatwala ku mpanga ya ulayo ino walavile ivikolwe vyao? 
Aukwi kuno ningafumya inyama yakuti antu yaa yonsi yalye? Pasi pano akuli nene akuno yakulilila yati, ‘Tupele inyama tulye!’ 
Awe icumi naposiwa kusenda antu yaa yonsi nenga, pano lyene waya umulimo umwi ucuzye. Cisendo cii canyomela cuze! 
Ndi cakuti ali vino ukulonda uncitile, awe lyene cazipa sile nu kunkoma. Uncitila uluse, ngano utanzunyizye nupya.”
Yawe anena Mose ati, “Konganika aikolo amakumi cinimbali ya ina Izlaeli, yao yano wamanya ukuti intunguluzi zicindame nupya inkombe pa antu yao. Uyalete ukwi Taalu lya Ukongano alino yimilile pamwi nawe. 
Nani namaika nu kwiza landa nawe kukwa. Nupya indi nu kwiza tola mupasi uwaya pali wewe nu kuyapeela nayo kwene. Fwandi ali yano yamasendanga pamwi nawe icisendo ca mutundu uwo. Usikuyanga wenga pa kucisenda awe. 
Lyene kanene antu yonsi uti, ‘Iteyanyini ku kuisangulula uwanda wa mutondo. Ali lino mulalya inyama, pasi pano mwatimuilizyanya kuli Yawe, nga nawe watauvwa kuno mukulila ulanda ulanda ala mukuvwanga ukuti cange cizipe umwi amupeela inyama mulye! Nu kuti mu Eguputo mwene mwasansamukanga! Fwandi acino Yawe amamupeela inyama, mumalya. 
Mutalalya sile inyama uwanda onga, nanti amanda yaili, nanti amanda yasano, nanti amanda ikumi, nanti sile amanda amakumi yaili, 
lelo mulalya inyama umwezi utuntulu mpaka sile ikamufiisye ku mwenzo, nu kufumila mu mpuno alino nu kumuletela muselu. Pamulandu sile uwakuti mwasuula Yawe, wino akaikala namwe, mwailizyanya cuze kunoli ukuti cange cizipe ndi atamufumizye mu Eguputo.’ ”
Lelo Mose ali pa kunena Yawe ati, “Uluko luu luno nkwikala nalo, ulwa vita ivikapita pa ngazo ivili amazimbi mutanda. Ali vino ungalanda ukuti ungayapeela inyama iyakulya pa mwezi utuntulu? 
Uzye ndi cakuti yakoma iviteekwa vyonsi ivinono ni vikulu, vingayakumana? Uzye ndi cakuti yuma inswi zyonsi zyamuli yemba, zingayakumana?”
Yawe nawe aasuka Mose ati, “Uzye ikasa lyakwe Yawe iliipi? Ulailolela wemwisikulu, ndi cakuti izwi lino nakunena lilafikiliziwa nanti foo.”
Alino Mose afuma anena antu amazwi yakwe Yawe. Akonganika aikolo amakumi cinimbali aleka yimilila ukuzinguluka Itaalu. 
Alino Yawe nawe aika umwi kumbi nu kulanda nawe. Ali pakutoola ku mupasi uwali pali Mose, nu kuwika pa ikolo yayo amakumi cinimbali. Lyene lino mupasi wikala panoyali, iyasema. Lelo yatatwalilile pa nsita ntali.
Nga pa ntunguluzi kwene zizyo, aonsi yaili, Elidadi na Medadi, yasile mu nsakwe nupya yataile ukwi Taalu. Mumu kwene mwi Taalu mupasi uwikila panoyali, nga nayo kwene iyatandika ukusema wakwe vino yakasema yakacita. 
Alino mulumendo asimula nu kuya nena Mose ati, “Ala Elidadi na Medadi yakusema mu nsakwe.”
Yoswa umwana umonsi wakwe Nuni uwazwilizyanga Mose ukutandikila sile ku wance wakwe, anena Mose ati, “We musambazi, Mose, uyalesye!”
Lelo Mose amwaasuka ati, “Si uvwa uzuwa pali nene? Si cange cizipe ndi antu yonsi yakwe Yawe yaya yakasema, yapeelwa nu mupasi wakwe!” 
Alino Mose aswilila ku nsakwe pamwi ni ntunguluzi amakumi cinimbali zya ina Izlaeli.
Awe alino Yawe atuma icipunga icikatusya inkwale ukufuma lwa kuli yemba nu kwiza ziponyezya mu nsakwe. Izivimba musili mutika ukulingana na mamita yaili. Izilimba ukuliizya insakwe konsi konsi, nupya ukulingana ni ncende ino umuntu angapita musanya onsi. 
Antu ali pa kukatuka nu kutandika ukulema inkwale, musanya onsi nu usiku onsi wa wanda ulya nga nu wanda uwalondelela penepo. Na wino tungati wakusile tunono awiyo uwakusile ukulingana na maooma ikumi. Alino iyanika inkwale monsi mumbali ya nsakwe. 
Lino inkwale zicili mu tunwa twao, yatacili yazisyete nu kuzimila, icipyu cakwe Yawe icivundukila antu nga ayaponyezya impungo imwi ikulu cuze. 
Caleka iyatemela incende iya izina lyakuti Kibuloti Hataava (cikasenula ukuti “Lindi lya Musu”), pamulandu wakuti ali kuno yazisile antu yao yacamusu.
Ukufuma ku Kibuloti Hataava antu iyalungama ku Hazeloti, ali kuno yaya yakuula insakwe yikala kweneko.
Milyamu na Aaloni yatandike ukuilizyanya pali Mose pamulandu wa muci umwina Kusyi, wino watwite pasi pano umuci wakwe wali umwina Kusyi. 
Ala yakuuzya yati, “Uzye Yawe wavwanzile sile kupitila muli Mose wenga? Uzye atavwangile kupitila na muli sweswe kwene?” Yawe nawe auvwa vivyo. 
Lelo kwene Mose wali umuntu umwi mufuke cuze ukuluta antu yonsi amuno nsi.
Nga lilyo kwene Yawe anena Mose, Aaloni na Milyamu ati, “Izini mwensi yatatu mulungame mwi Taalu lya Ukongano.” Caleka yonsi yatatu iyaya. 
Lyene Yawe ali pa kwika mu mvumba yi kumbi nu kwimilila pa mulyango wi Taalu. Alino aama Milyamu na Aloni, nayo yapalama kunoli. 
Alino Yawe avwanga ati, “Uvwini amazwi yane. Lino kasema wakwe Yawe ali namwe, nkaisokolola kuli aliwe mu vilolwa, nu kulanda kunoli mu viloto. 
 Lelo caiyela lino nkulanda nu muomvi wane Mose. Wene akaikala uwakutailwa muli vyonsi vyamu ng'anda yane. 
Tukalanda sika, na manso ntontonto. Tukalanda apaswe nupya musi mu tucole foo. Wene akalola ni cata cakwe Yawe. Uzye fwandi pacani cino mutakwatile intete zya kuilizyanya pa muomvi wane Mose?”
Awe Yawe ayasokela cipyu cipyu, nga apita ayasya. 
Lino sile ikumbi likusenka pi paala li Taalu, Milyamu alola ukuti wakwata tembwe, aswepuluka aya swe wa mula. Lino Aaloni wasenuka wamulola ukuti ali na tembwe, 
anena Mose ati, “Uwi cumi musambazi! Sutatuvunuka pa kwifya kuno twifya pa kutumpa kwitu. 
Utaleka Milyamu aye wa kapopo akacivyalwa mu nda yakwe nyina nu mwili wakako uole mbali.”
Acino Mose nawe alaizya kuli Yawe ati, “We Leza wane, si leka apole napapata!”
  Nawe Yawe aasuka Mose ati, “Ndi cali aisi uwamuswila amati pa manso, uzye atangazewane amanda cinimbali? Cisuma, fwandi mutolini nu kumuyalila kunzi ya nsakwe amanda cinimbali, alino muce mumuwezye.” 
Caleka yayalila Milyamu kunzi ya nsakwe pa manda cinimbali. Na antu yatatazile yatenuke ulwendo, suka sile nalino yamuwezizye. 
Pacisila cakwe vivyo, alino antu iyafuma ku Hazeloti iyaya yakuula insakwe zyao mu Lwanga lwa Palani.
Yawe anena Mose ati 
“Tuma aonsi yamwi akuti yakendezye impanga yaku Kenani, ino nkupeela ku ina Izlaeli. Utume wenga ukufuma muli cila mutundu wa cikolwe cao, nupya intunguluzi panoyali.” 
Acino api lamulo lyakwe Yawe, Mose nawe ali pa kuyatuma kutandikila sile ku Lwanga lwa Palani. Yonsi yali intunguluzi zya ina Izlaeli. 
Yaa, ali mazina yao. Ukufuma mu mutundu wakwe Lubeni, a Syamua umwana umonsi wakwe Zakuli, 
Ukufuma mu mutundu wakwe Simeoni a Syafati umwana umonsi wakwe Holi. 
Ukufuma mu mutundu wakwe Yuda, a Kalebu umwana umonsi wakwe Yefune. 
Ukufuma mu mutundu wakwe Isakali, a Igali umwana umonsi wakwe Yosefu. 
Ukufuma mu mutundu wakwe Efulemu, a Hosyea umwana umonsi wakwe Nuni. 
Ukufuma mu mutundu wakwe Benjamini, a Paliti umwana umonsi wakwe Lafu. 
Ukufuma mu mutundu wakwe Zebuluni, a Gadieli umwana umonsi wakwe Sodi. 
Ukufuma mu mutundu wakwe Manase (mutundu wakwe Yosefu), a Gadi umwana umonsi wakwe Susi. 
Ukufuma mu mutundu wakwe Dani, a Amiyeli umwana umonsi wakwe Gemali. 
Ukufuma mu mutundu wakwe Asyeli, a Setuli umwana umonsi wakwe Mikaeli. 
Ukufuma mu mutundu wakwe Nafutali, a Nabi umwana umonsi wakwe Vofusi. 
Ukufuma mu mutundu wakwe Gadi, a Geueli umwana umonsi wakwe Maki.
Yaa ali mazina yakwe yonsi yano Mose watumile ku kwendezya impanga yaku Kenani. Mose atemela Hosyea umwana wakwe Nuni izina lyakuti Yoswa.
Pa kuyatuma ku kwendezya impanga yaku Kenani, Mose ayanena ati, “Pitini mulemele ku Negebu alino mutumbele impanga ya myamba. 
Mucecete vino impanga ili. Mulole na antu akaikala mwenemo ndi cakuti akome nanti yasi yakome, ndi cakuti avule nanti acepe. 
Mulole impanga ino yakaikala mwenemo vino ili, ndi cakuti isuma nanti iipe. Ni misumba ino yakaikala mwenemo ndi ili pa mbiliwili nanti yazingulusya amalinga. 
Mulole impanga vino ikuloleka, ndi ya muvundo nanti foo, ndi ya miti nanti foo. Muombesye pa maka cakuti mukawele ni viseekwa vya mpanga ilya, vimwi vimwi.” (Insita kwene iya yali iya viseekwa vya nkolelo vya matingi.)
Caleka yatumbela ku kwendezya impanga ukutandikila ku Lwanga lwa Zini, nu kufika ku Leobu, pipi na pano yakaingilila ku Lebo Hamati. 
Yapuzinkanya ukuya pita ku Negebu nu kwizafika ku Hebuloni, ukwikalanga Aiimani, Syesyai, na Talimai, amu mupanda wakwe Anaki. (Musumba wa Hebuloni wakuzilwe imyaka cinimbali lino umusumba wa Zoani uwamu Eguputo utali ukuulwe.) 
Lino yafisile ku cifoloma caku Esyikoli, ali kuno yakontwile musambo uwaseesile mukungo wa matingi. Antu yaili ayano yapinga mutembo. Yakuntula iviseekwa vya pomegeleneti na masamvu, iyasenda. 
Yatemela ni ncende iya izina lyakuti Cifoloma ca Esyikoli, pamulandu wakuti ali kuno aina Izlaeli yakulwile mukungo wa matingi.
Lino papita sile amanda ikumi na yani, antu yaya iyawela ukufuma ku lwendo lwa kwendezya impanga. 
Yiza yazana Mose na Aaloni pamwi na ina Izlaeli yonsi pa Kadesyi mu Lwanga lwa Palani. Kuku kwene yayalondolwela vyonsi vino yaile yalola nga iyayalanga ni viseekwa vya mpanga ilya. 
Yasimikila Mose yati, “Twaile mu mpanga ino watutumile mwenemo, nga cumi cumi yene iya uzombozi cuze nupya yavunda. Lola, iviseekwa vimwi vya mwenemo aivi. 
Lelo kwene antu akaikala mwenemo aamaka cuze. Ni misumba yao iikulu cuze nupya izingulusye amalinga. Kuluta pali vii, twaweni amu mupanda wakwe Anaki. 
Aina Amaleke yakaikala mu Negebu, nga aina Hiti, na ina Yebusi, na ina Amoli yakaikala mu mpanga ya myamba. Na ina Kenani nayo yakaikala mu nkumba yakwe Yemba Muyenzu nu mu nkumba ya Luzi lwa Yodani.”
Alino Kalebu akonkomezya antu akongine kuli Mose, ati, “Kwene tulinzile twakatuka nu kuya poka impanga iyo, pano tungayacimvya.”
Lelo antu yano yapisile nawe yati, “Tutangazanza antu yalya akome cuze ukuluta sweswe.” 
Acino yasalanganya ni mpwelo iya ntumpu ku ina Izlaeli yonsi iya wiipe wa mpanga ilya, ino yendizye, yati, “Impanga ino twapitanga mwenemo pakwendezya, impanga imwi muli inzala. Antu yonsi yano twaweni atuuluke sana, atali. 
 Twaweni mwenemo na makonta, amakonono ya antu, amu mupanda wakwe Anaki. Mu kuloleka twalolike kwati sweswe vikwe, nga nu mu manso yao mu cumi ali vino twalolekanga.”
Mu usiku uwa onsi iumba lyonsi ali pa kulaizya sana iyalila akalanda nu kupooma. 
Aina Izlaeli yonsi pyu yailizyanya kuli Mose na Aloni, yonsi kwene yala yakuti, “Cange cizipe swemo ndi twafwilile sile mu mpanga ya Eguputo nanti mu kwene mu lwanga! 
Uzye pacani cino Yawe akututwalila mu mpanga ilya? Swemo tulakomwa mu nkondo, alino yalatupoka aci itu na ana itu. Uzye ukuswilila sile ku Eguputo kutange kuzipe?” 
Alino iyalanzyanya yati, “Katule tusolole sile intunguluzi itu nu kuswilila ku Eguputo!”
Lyene Mose na Aaloni yafukama pansi yafupime pa manso yi umba lyonsi lya ina Izlaeli, ilyakongine. 
Nga Yoswa umwana umonsi wakwe Nuni na Kalebu umwana wakwe Yefune, yao ali pali yano yaile ku kwendezya impanga, iyalepula vyakuzwala vyao pakulanga ulanda, 
iyanena ni umba lyonsi lya ina Izlaeli yati, “Impanga ino twaile twendezya lino wapitanga mwenemo aimwi iziipe cuze. 
Yawe ndi watemwa angatwingizya mu mpanga ilya nu kuipeela kunotuli. Impanga ilya ikulu nupya ivunde cuze. 
 Acino mutatalamila Yawe nupya mutoopa antu amu mpanga ilya, pano tulayacinzola sile. Tuleza twao twatitufuntuka kunoyali. Lelo swemo Yawe ali naswe. Caleka mutayoopa foo.” 
Lelo iumba lyonsi lyalandanga pa kuyatama na mawe. Alino papo kwene ucindami wakwe Yawe iuloleka ku ina Izlaeli yonsi mwi Taalu lya Ukongano.
Yawe anena Mose ati, “Uzye antu yaa yalansuula kufika lilaci? Uzye yalakana kunzumila kufika lilaci, nanti angala nemo nacita vizungusyo pakasi kao? 
Ala ndayaponyezya impungo nu kuyonona, lelo wemo ndakucita cikolwe ca mutundu umwi ukalamba, uwa maka ukuyaluta.”
  Lelo Mose nawe anena Yawe ati, “Wewe wafumizye antu yaa mu Eguputo, ku maka yako. Lino aina Eguputo yaluvwa vino watucitila antu yako, 
lyene ali vino yalalandila antu akaikala mu mpanga kwene ii. Antu yaa yamanya ukuti we Yawe uli naswe, nu kuti mukalolana na antu ntontonto pa manso lino ikumbi lyako lyaya pa cifulo cino yakaikala mwenemo. Nu kuti ukayakolelela pa nkolelo musanya mu mvumba yi kumbi, nu usiku namo mu mvumba ya moto. 
Ali cino fwandi ndi onona antu yako yonsi pyu iila lyonga, ale lyene inko zino zyuvwile ululumbi lwako zilalanda 
ziti, ‘Yawe wakomile antu yakwe mu lwanga pamulandu wakuti waposiwe ukutwala antu yakwe mu mpanga ino wayalavile ukuyapeela.’ 
Caleka ndakai, we Yawe, napapata, si langizya maka yako nu kucita vino walavile lino wavwanzile uti, 
 ‘Ne Yawe nsisoka zuwa, nga nakwatisya ukutemwa ni cumi. Nupya nkaelela antu amaifyo na ucisanguka wao. Lelo ntalapanya ana na izikulu pa maifyo yakwe ya isi ukufika nu ku nkulo yakwe citatu na cini.’ 
Fwandi ndakai, we Yawe, ukulingana nu lukundo kwako ulukulu, napapata elela iifyo lya antu yaa ndi vino wacisile ukutandika sile lino yafumile ku Eguputo kufika na pi lelo kwene.”
Yawe aasuka ati, “Namayelela uluse, kulingana nu kupapata kwako. 
 Nga lelo nkulaya ukuti vino ndi nu umi nga nu ucindami wane wazula insi yonsi, 
kusi nanti wenga uwamu antu yaa yonsi alingila mu mpanga ilya. Yene yalola uluswepo ulwa ucindami wane ulwacatanga nga ni vilangililo vino nacisile mu Eguputo nu mu lwanga, lelo yanjezyanga amaila na maila nu kukanayela amazwi yane. 
Kusi nanti wenga alingila mu mpanga ino nalavile ukupeela ivikolwe vyao. Kusi nanti wenga muli yonsi ali ni misuli kunondi alingila mwenemo. 
 Lelo pamulandu wakuti muomvi wane Kalebu wakwata umwata uze nupya acili akunjela ukufikapo, ali wino ndingizya mu mpanga ino waile aendezya, nga ilaya iyakwe yao amu mupanda wakwe. 
Pasi pano aina Amaleke na ina Kenani yakwikala mwenemo mu vifoloma, mutondo muce mutenuke nu kulungama ku lwanga lwaku nzila iyaya kuli Yemba Muyenzu.”
Yawe anena Mose na Aaloni ati, 
“Uzye iumba lii ilipe, lilata lilaci ukuilizyanya pali nene? Natinuvwa ukuilizyanya kwa ina Izlaeli pali nene. 
Ali cino uyanene uti, ‘Ivyalanda ne Yawe ukuti vino ndi nu umi, nalapa ukuti namamucitilanga kulingana na mazwi yano nkuvwa mukulanda. 
Mulafwa nga ni vyala vinu vilalambalala monsi muno kwene mu lwanga. Mwensi pyu ukutandikila pa myaka amakumi yaili ukuya papela, mwe muno yapenzile pa nsita ya kupenda, mwensi mwe muno mwailizyanyanga mutalingila mu mpanga ilya. 
Kusi nanti wenga alingila mu mpanga ino nalafile ukumupeela kuti mwaikalamo, suka sile Kalebu umwana wakwe umonsi Yefune nga na Yoswa umwana umonsi wakwe Nuni. 
Ana inu yano mwavwanzile imuti yalayasenda uzya, ali yano ndingizya mu mpanga ino mwemo mwaikanyile, nga yalailyokezya ukwikala mwenemo. 
Lelo mwemo mulafwila mukwene mu lwanga. Ivyala vinu vilalambalala monsi mu lwanga. 
 Ana inu nayo yalazeuluka mu lwanga pa myaka amakumi yani, nu kucula pa kutalama kwinu suka ukufika lino umuntu wensi uwa munomuli akafwe. 
Mulacula pamulandu wi iifyo linu amanda amakumi yani, nu wanda onga mu manda yalya yano mwaile mwendezya impanga, ukwimilila umwaka onga. Ali pakuti mukacilole, mukasambilile vino kuvunukwa na Yawe kwaya! 
Nalapa ukuti indi nu kucita cii kunomuli mwe antu yaukakasi, mwe muno mwakongine pa kumpangila. Mukwene mu lwanga amuno mulafwila mwensi pyu. Ne Yawe natimvwanga.’ ”
Antu yonsi yano Mose watumile ku kwendezya impanga, yano awezile nu kwiza tunka iumba lyonsi lya ina Izlaeli pakuti yailizyanye kuli Yawe mukusalanganya impwelo yaufi iyakwifya impanga, 
yaya kwene asalanginye impwelo yaufi iyakwifya impanga, impungo yayaponile iyafwila papo kwene pa manso yakwe Yawe. 
Pa antu yano yaile ku kwendezya impanga pasile sile antu yaili, Yoswa umwana umonsi wakwe Nuni na Kalebu umwana umonsi wakwe Yefune.
Lino Mose waya wanena aina Izlaeli amazwi yano Yawe wavwanzile, antu nayo pasi pa kupomola impoma. 
Alino uwanda uwalondelilepo katondotondo iyakatuka, iyatumbela impanga ya myamba ala yakuti, “Lolini, ndakai tuiteinye ukuya ku ncende ino Yawe watulaya. Nga tukuzumila ukuti twatitwifya.” 
Lelo Mose avwanga ati, “Uzye pacani cino mukaniile ukuyela isunde lya mwene? Cico cene cisikuomba, mumaposiwa. 
Mutezya mulemele kweneko pano Yawe asi namwe, nupya mumacimviwa na anisi inu. 
Lino mumalungatana na ina Amaleke na ina Kenani mu nkondo, mwemo mumafwa. Yawe atamaya namwe pamulandu wakuti mwatimumutalamila.”
Lelo mukuitumpoka kwao yene iyatandika ukutumbela impanga ilya ya myamba, nanti angala Mose pamwi ni Mbokosi ya Upangano atafumile pa nsakwe. 
Aina Amaleke na ina Kenani aikalanga mu mpanga ilya, mu myamba, ali pa kutentemuka nu kuyazanza. Iyacimvya aina Izlaeli nzila yonsi kufika nu ku Holima.
Yawe apeela amazwi autunguluzi kuli Mose 
kuti anene aina Izlaeli ukuti lino yingila mu mpanga ino akuyapeela pakuti yikale mwenemo 
na lino yakupeela kuli Yawe amawila yakoca pa moto ukufuma mu ufyo wa mfwele nanti uwa mbuzi, cingaya amawila yakoca nanti impolelwa yakufikilizya ulayo, nanti tuti amawila yano aisikulu yaitemilwe ukupeela, nanti amawila yakucindika kuzevya kwa manda yao akulu aupefi, nanti uwila wa mununko usuma ukazanzya Yawe. 
Lyene umuntu wino waleta uwila wakwe alinzile ukupeela uwila wa cakulya pa kavuwa kuli Yawe. Vivyo vilinzile vyaya icitundu ca usu wa ngano utonyoleke utikinkanye na lita wenga uwa mafuta ya miolivi. 
Apeele na waini ukulingana na lita wenga wa wila wa vyakumwa, ivyakulunda pali cila wila wakoca alino na pali cila wila uze, umwana wa mfwele wenga. 
Papela yakwe suuku wenga, uli nu kwikapo icitundu ca usu utonyoleke ca wila wa cakulya ukulingana na makilogalamu yaili uno yangatikinkanya mwenemo amafuta akulingana na lita wenga na citika. 
Alino uwikepo na waini ukulingana na lita wenga wa wila wa vyakumwa. Mununko usuma uwa wila uu ukazanzya Yawe. 
Nga wapeela kuli Yawe kacipambasi ka wila wakoca nanti uwa kufikilizya ulayo, nanti sile uwila wa utandano, 
ale pali kacipambasi kako uli nu kulunda penepo icitundu ca usu utonyoleke ca wila wa cakulya ukulingana na makilogalamu yatatu uno yangatikinkanya na mafuta ya miolivi ukulingana na citika wakwe lita. 
Alino uwikepo citika wakwe lita wenga wakwe waini wa wila wa vyakumwa. Vilinzile vyaya amawila akocela Yawe, amununko usuma ukazanzya Yawe.
Vii, ali vino vilinzile kupelwa pamwi na cila ng'ombe, cipambasi, suuku, imfwele, nanti imbuzi. 
Lino kwaya ukupeela ukuluta pa nyama yonga, uwila uno ukupelwa pamwi ni nyama iyo ulinzile ukungiliziwa vino cingalinga. 
Umuntu wensi uwamu mutundu wa ina Izlaeli alinzile wacita cii lino akupeela uwila wa vyakulya, uwa mununko usuma ukazanzya Yawe. 
Nu umwinamasi wensi umutandazi nanti uwaca wikala namwe mu nkulo zyonsi, nawe kwene alinzile ukupeela uwila wa vyakulya, uwa mununko usuma ukazanzya Yawe. Nawe kwene alinzile kulondela vipope vili vimwi kwene. 
Ali vino ni uvi kwene lilinzile lyacita. Kuce kwaya isunde sile lyonga, ku enyi na kuli mwe akaya. Ni sunde lii ilya kuwaka insita zyonsi mu nkulo zyonsi. Mwensi pamwi na enyi kwene pasi upusano ku manso yakwe Yawe. 
 Kuce kwaya amasunde ali yamwi na malamulo ali yamwi kwene kuli mwemwe nu ku enyi yano yatenzi namwe.
Yawe apeela Mose 
vipope vii kuti anene aina Izlaeli yace yavilondela mu mpanga ino alayapeela. 
Nga mwalya icakulya icalimwa mwenemo, muce mwapaatula cimwi apambali mupeele kuli Yawe. 
Nga mwapanga mukate, umukate wankolelo ukupangwa ukufuma ku mbezu zipya ulinzile kupelwa ukuya uwila wakusangula kuli Yawe. Wene ulinzile kupelwa mu musango uli umwi na vino mukapeela uwila wa usu pa kupuula. 
Mu nsita zyonsi izya kunkolelo, muli nu kupeela uwila uu kuli Yawe.
Lelo ukusi ku mufulo, ndi cali umwi waposiwa kulondela vipope vii vino Yawe wapeezile Mose, 
nanti ndi mu manda akunkolelo iuvi lyaposiwa ukucita vyonsi vino Yawe wakonkomizye Mose. 
Ndu kuluvyanya kwacisilwe pamulandu wa kuntamanya kwi umba, ale lyene yalinzile ukupeela kacipambasi kuti kaye uwila wakoca, uwa mununko usuma ukazanzya Yawe. Yaupeele pamwi nu wila wa cakulya uno walandwa pamwi nu wila wakwe waini. Kulunda pali vii, yalinzile ukupeela sawe ukuya uwila wa kwelela amaifyo. 
Alino simapepo ali nu kucitila iuvi lyonsi lya ina Izlaeli ulutambi lwa kufuta amaifyo, nga nayo yalelelwa, pamulandu wakuti kuluvyanya kuko kwacisilwe ukusi ku mufulo nga nu kuti yene yalesile uwila uwo kuli Yawe, uwa kwelela amaifyo. 
Ala lyene aina Izlaeli yonsi iyelelwa kumwi na inamasi akaikala nayo, pamulandu wakuti yonsi kwene yaluvinye ukusi ku mufulo.
  Lelo ndi cakuti umuntu wenga sile wifya ukusi ku mufulo, wene alinzile ukupeela imbuzi, musesi uwa mwaka onga ukuya uwila wa kwelela amaifyo. 
Simapepo nawe ali nu kumucitila ulutambi lwa kufuta amaifyo kwi iifyo lyakwe lino wacisile kusi ku mufulo, nga nawe alelelwa. 
Umukaya ali wensi pa ina Izlaeli nu mwinamasi ali wensi akaikala nayo nga waluvyanya kusi ku mufulo, kuce kwaya isunde ilili lyonga kuli mwensi.
Lelo wino wensi uwala waluvyanya ku mufulo, ciye mukaya nanti umwenyi, wene ale wasuula Yawe. Umuntu wiyo alinzile kusukulwa mu antu yakwe. 
Pamulandu wakusuula amazwi yakwe Yawe nu kukanayela amasunde yakwe, cumi kwene umuntu wiyo alinzile kusukulwa. Wene acili nu mulandu.
Insita imwi, lino aina Izlaeli yacili pa lwendo mu lwanga, iyalola umonsi umwi uwatiyanga inkwi pa wanda wi Sabata. 
Yao amulemile lino akutiya inkwi iyamutwala kuli Mose na Aaloni ni umba lyonsi, 
nga yatala iyamwika mu cifungo nu kumulinda, pamulandu wakuti ala yatali yamanye ningo ivyakumucita. 
Lyene Yawe anena Mose ati, “Umonsi wiyo alinzile kukomwa. Iuvi lyonsi lilinzile lyamutamola na mawe kunzi ya nsakwe.” 
Acino iuvi lyonsi ali pa kumutwala ukunzi ya nsakwe, iyamutama na mawe mpaka afwa, wakwe muno Yawe wapeezile ilamulo kuli Mose.
Alino Yawe apeela ilamulo nupya kuli Mose 
 kuti anene aina Izlaeli ati, “Umu nkulo zyonsi zili inkolelo muce mwapanga mansenkewele akwika mu masempele ya vyakuzwala vinu. Muce mwaika pali cila sempele umwando wa cifungo. 
Fwandi muli nu kucita vivyo kwene pakuti insita yonsi ndi mwazilola, imwiusya amasunde yakwe Yawe, pakuti mwayela kuti mutaca mumufutatile nu kulondela ulunkumbwa lwa mu myenzo inu nu lwa mu manso inu. 
Lyene mulaiusya kuyela amasunde yane, nupya mulaipaatula ukuya akwane. 
Nene indi Yawe Leza winu, wino uwamufumizye mu Eguputo kuti nje Leza winu. Nene indi Yawe Leza winu.”
Kola umwana wakwe Izali, umwana wakwe Koati, umwana wakwe Levi, pamwi na antu yamwi yatatu amu luko lwakwe Lubeni, Datani na Abilamu ana yakwe Eliabu, na Oni umwana wakwe Peleti, 
yonsi yaa ukwikapo na ina Izlaeli yauze 250 yano yali intunguluzi izyamanyike cuze, yasangukile Mose. 
Awe mukwai yonsi yao iyakonganila Mose na Aaloni iyayanena yati, “Awe lyene cafula! Antu yaa yonsi akwe Yawe, nupya Yawe ali naswe kwene swensi. Uzye lyene pacani cino wemo Mose ukuyuvwa nu kuika papeela ukucila umuntu wensi umwi uvi lii?” 
Lino Mose uvwa afukama pansi afupime. 
Alino anena Kola, pamwi ni umba lyonsi ati, “Mutondo akatondo, Yawe alatulanga umuntu wakwe uwasololwa pakuti apalamile kuli aliwe. Wino alaleka apalamile kunoli, wiyo kwene ale awino wasolola. 
Fwandi we Kola, pamwi na yonsi akukulondela, mulinzile ukucita vii. Mutole ivifutikilo mwikepo makala ya moto 
nga mutondo katondo mwikepo umoto nu ubani pa manso yakwe Yawe. Lyene tulalola umuntu wino Yawe alasolola pakasi kitu. Ala amwemwe mwe ina Levi mwemuno cafula!” 
Nupya Mose anena Kola ati, “Si uvwini mwe ina Levi! 
Uzye kuli mwemwe mwacilola wa kantu akanono, pakuti Leza wa ina Izlaeli amusolole ukufuma mwi uvi lya ina Izlaeli ilyasyala, nga umwisikulu amupalamike pipi na aliwe kuti mwaomba mwi Taalu lya mwene, na pakuti mwaimilila pa nkolelo yi uvi nu kuomba umulimo uli onsi pa malo yao? 
Ala Leza wakupalamika kunoli, wewe pamwi na auzo yonsi aina Levi, lelo mukwezya ukutoola nu mulimo wa usimapepo kwene! 
Lino mukuilizyanya pali Aloni, ala asi aliwe wino mukusangukila, lelo a Yawe.” 
Alino Mose aama Datani na Abilamu, ana yakwe Eliabu, lelo yavwanga yati, “Tusikwiza kweneko! 
Uzye pakutufumya mu mpanga iyo iya uzombozi ukulu cuze nupya iivunde, kwacepa pakuti wize utukome mu lwanga? Uzye lyene ndakai ukulonda kuti uumalalike myenzo itu? 
Ala wemo utatuleta mu impanga iya uzombozi ukulu cuze nupya iivunde nanti kutupela impanga nanti vyalo vya matingi vino tungapyana. Si manye ukwezya ukutusomba? Awe, tusikwiza kweneko!” 
Lyene Mose asoka cuze, nga anena Yawe ati, “Suula ivya wila wao. Ntatala nifya umwi panoyali nupya ntatala nayatolela nanti a punda wenga.” 
Mose anena Kola ati, “Mutondo wewe pamwi na auzo aina Levi 250, akakulondela mulinzile kwiza kwi Taalu lyakwe Yawe. Aaloni nawe kwene alazanwako. 
Cila wenga munomuli ali nu kutoola icifutikilo, aikepo nu ubani nga lyene aupeele pa kavuwa.” 
Acino cila wenga atoola icifutikilo cakwe, aikapo makala ya moto nga nu ubani, nga aimilila pamwi na Mose na Aaloni pa mulyango wi Taalu lya Ukongano. 
Lyene Kola akonganika iuvi lyonsi pyu, yala yakulolana pa manso pipi pipi na Mose na Aaloni pa mulyango wi Taalu lya Ukongano. Lilyo kwene uluswepo lukulu lwa lulumbi lwakwe Yawe luloleka kwi uvi lyonsi, 
nga Yawe anena Mose na Aaloni ati, 
“Funtukini ku antu yaa pakuti njonone yonsi kwene lilyo kwene.”
Lelo Mose na Aaloni yafukama pansi yafupime nga yapunda yati, “Iye we Leza, wewe uli ntendekelo ya umi. Uzye ungasokela iuvi lyonsi lino umuntu wenga umwi uvi wifya?”
Yawe anena Mose ati, 
“Nena antu kuti yafuntuke kwi taalu lyakwe Kola, na Datani na Abilamu.”
Alino Mose akatuka pamwi ni ntunguluzi zya ina Izlaeli, yaya kuli Datani na Abilamu. 
Alino anena iuvi ati, “Funtukini ku mataalu ya antu yaa ankota, nupya mutakumya icintu cao icili consi. Pano namwe kwene mungalowa kumwi nayo pamulandu wa maifyo yao.” 
Acino yafuntuka kwi taalu lyakwe Kola, na Datani na Abilamu.
Alino Mose anena antu ati, “Vii, avili vino mumamanya ukuti Yawe watantuma kuti ncite vintu vii vyonsi nu kuti asi kukulonda kwane kuno nacita vintu vii. 
Ndi cakuti antu yaa yamafwa imfwa ivikafwa na antu yonsi asyala, kwaula kuvunukwa na Yawe, ale lyene tumati Yawe atantuma. 
Lelo ndi Yawe wacita cimwi icitatala cacitika, nga nu musili wovoke nu kutuwizya yonsi kwene kumwi na vyonsi ivyakwao, cakuti yasendwe umwi lindi lino yacili apuma, lyene alino mumamanya ukuti antu yaa yatiyasuula Yawe.” 
Lilyo kwene lino wamalila sile kuvwanga vii vyonsi, musili apaimi Datani na Abilamu iulepuka nu kovoka 
nga iuyatuwizya yonsi pyu kumwi na amu mang'anda yao, kumwi na antu yakwe Kola na vyonsi vino wakweti. 
Yasenzilwe mwi lindi lino yacili apuma, kumwi na vyonsi vino yakweti. Musili iuyavimbilikizya, nga yalowa. 
Apa kupunda kwao, antu yonsi aina Izlaeli ali penepo yutuka, yala yakuti, “Utukini! Naswe kwene musili ungatumila!” 
Alino Yawe aponya umoto pa antu 250, yao apeelanga ubani, nga iuyoca mpaka iyasila. 
Yawe anena Mose ati, 
“Nena Eleaza umwana wakwe Aloni, simapepo, kuti afumye ivifutikilo vya mukuwa pali vino vyativisyala vyakwe yayo ati yapya. Alino utoole amakala yayo ukufuma mu vifutikilo uyasansante ku ncende yuze, pano ivifutikilo vivyo ivyamuzilo. 
Vyene vyali ivyamuzilo ukufuma lino vyapezilwe kuli Yawe pa kavuwa. Acino tola ivifutikilo vya antu yaa yano yakomilwe pamulandu wa nkota zyao, uvipamante mu tumalata nga upange cakufupilila kavuwa. Vyene vimayanga ivyakusoka aina Izlaeli.” 
Acino Eleaza simapepo atoola ivifutikilo vivi vya mukuwa avipamanta mu tumalata tunyale kuti apange cakufupilila kavuwa. 
Cii, cali cakusoka aina Izlaeli ukuti kusi nanti wenga asi uwamu mupanda wakwe Aaloni wino angiza ku kocela Yawe ubani pa kavuwa, pano wene angononwa wakwe vino cacitikile Kola na antu yakwe. Vii vyonsi vyacisilwe wakwe vino Yawe wapeezile ilamulo kuli Eleaza kupitila muli Mose. 
Uwanda uwalondelela iuvi lyonsi lya ina Izlaeli iliilizyanya kuli Mose na Aloni, ilivwanga liti, “Watukoma yamwi mu antu yakwe Leza.” 
Lelo pacisila lino iuvi lili lyaunganila Mose na Aaloni nu kuilizyanya kunoyali, iliseleukila kwi Taalu lya Ukongano nga lilola ukuti ikumbi likuvimba Itaalu nu kuti uluswepo lwa lulumbi lwakwe Yawe lwaloleka. 
Lyene Mose na Aaloni yaya yiimilila pa nkolelo yi Taalu lya Ukongano 
nga Yawe anena Mose ati, 
“Funtuka ku antu yaa kuti njonone yonsi pyu likwene!” Nga yonsi yoili yafukama pansi yafupime. 
Lyene Mose anena Aaloni ati, “Tola icifutikilo cako, uwikepo makala ya moto, nga usumbile ubani umwi penepo, nga ucincile uye ku antu nu kuyacitila ulutambi lwa kufuta amaifyo yao. Cincila! Ukali wakwe Yawe nga ni mpungo, vyativitandika mpiti.” 
Acino Aaloni acita wakwe vino Mose wamunenile, asimula aya pakasi ki uvi. Mpungo yalanga yatitandika mpiti pakasi ka antu, lelo Aaloni aoca ubani nga acitila antu ulutambi lwa kufuta amaifyo yao. 
Cii, calenzile kuti impungo isile nga Aaloni asyala aimi pakasi ka antu apuma na afwe. 
Impendwa ya antu afwile yali 14,700, kufumyako yao afwile mu kutalama kwakwe Kola. 
Lino impungo yasila, Aaloni aswilila kuli Mose ku mulyango wi Taalu lya Ukongano.
Yawe anena Aaloni na Mose ati, 
“Nena aina Izlaeli yakuletele intuwa ikumi na ziili. Cila ntuwa ifume ku ntunguluzi yonga iya muli cila mutundu wa vikolwe vyao. Alino nawe ulembe pali cila ntuwa izina lya ntunguluzi. 
Apa ntuwa ya mutundu wa ina Levi, ulembe penepo izina lyakwe Aloni. Fwandi cila ntunguluzi imakwata intuwa. 
Intuwa zizyo uziike mwi Taalu lya Ukongano, pa nkolelo ya Mbokosi ya Upangano, pano tukakomenkanila nawe. 
Alino lyene intuwa ino imalemba, ale izina ililemvilwe penepo ali muntu wino nene nasolola. Vii ali vino nene ne Leza winu namaputula ivikanza ivya kuilizyanya ivili pali mwemwe.”
Awe na cendi ali vino Mose nawe wanenyile intunguluzi ikumi na ziili zya ina Izlaeli ukumuletela intuwa. Ni ntuwa yakwe Aaloni nayo kwene apano yali. 
Mose nawe aika intuwa zizyo zyonsi mwi Taalu lya Ukongano, pa nkolelo ya Mbokosi ya Upangano yakwe Yawe.
  Pa wanda uwalondelela penepo, lino Mose akwingila mwenemo, alola ndi vino intuwa apalemvilwe izina lyakwe Aloni, uwamu mutundu wakwe Levi, yatilemba amafwa nupya yatitumba intombo nu kuwalula iluwa kulundapo nu kuseeka iviseekwa ivyakolana na makole, nu kuca vyativica. 
Alino afumya intuwa zyonsi apanzi, alangizya aina Izlaeli. Lyene antu yonsi iyailolela icacitike, nga cila ntunguluzi aitolela intuwa yakwe. 
Yawe anena Mose ati, “Swilizya intuwa yakwe Aaloni uyike pa nkolelo ya Mbokosi ya Upangano. Ali pano iyasungilwa pakuti aina Izlaeli yace yaiusya lyonsi ukuti ndi yantalamila, yacita impanzela, yalafwa.” 
Mose acita vyonsi wakwe vino Yawe wamupeezile ilamulo.
Aina Izlaeli nayo ali pakunena Mose yati, “Kalanda kasi kolo, lyene twafwa twasila! 
Fwandi lyene umuntu ali wensi ndi wala wapalama pipi pipi ni Taalu, nu kwemya sile kweneko, ale swensi nu kufwa twafwa!”
Yawe anena Aaloni ati, “Ukutandikila sile pali wewe ukuya pa ana yako aonsi, alino ukwikapo ulupwa lwaku mutwe lonsi, mulapelwa mulandu ukome cuze ndi cakuti umwi panomuli waca waluvyanya cimwi mwi Taalu lya Ukongano. Mulapelwa mulandu ndi mwaca mwaluvyanya mu mulimo winu wa usimapepo. 
Lekini anyonko amu mutundu wakwe Levi, umutundu wakwe so, yapalamile kunomuli. Yalinzile yamwazwilizya mu kuomba pa nkolelo yi Taalu lya Ukongano. 
Fwandi yali nu kukwazwilizya apali pamwi nu kuomba mwi Taalu lyonsi lya Ukongano, cikulu sile yataezya ukulema ku viya vyamuzilo ivya mu Ncende Yamuzilo nanti sile ku kavuwa. Ndi yacita cico, ale lyene yene nga namwe kwene mulafwa. 
Yali nu kuya pamwi nawe mu kusunga Itaalu lya Ukongano nu mulimo uli onsi uwa mwi Taalu. Umuntu wasilesile atange apalame aombe pamwi namwe. 
Wewe pamwi na ana yako muli nu kuwaka Ncende Yamuzilo pamwi na kavuwa. Lyene ukali wakwe Yawe utalatala upone pa ina Izlaeli. 
Anene kwene ne mwisikulu naisolwela anyonko aina Levi mu ina Izlaeli nu kuyapeela kunomuli. Yene yapatulwa pakuti yangaya icuma cakwe Yawe nupya akuombela mwi Taalu lya Ukongano. 
Fwandi wewe sile pamwi na ana yako aonsi muce mwaomba umulimo wakwe usimapepo. Mwasakamala kavuwa na vyonsi ivyaya mu Ncende Yamuzilo. Muce mwaomba umulimo uli onsi wakwe usimapepo. Lelo umuntu wasilesile ndi wapalamila kweneko, alafwa.”
Alino Yawe anena Aaloni ati, “Nakupeela incito ya kwangalila vyonsi vino antu yapeela. Vyonsi vino aina Izlaeli yapeela kunondi navipeela kunuli nu ku ana yako kuti vingaya malipilo inu amanda pe. 
Watukwata insambu pa vintu vivi kwene ivyamuzilo cuze vino yakampela. Napa vilyo vino yakampela vino ungalyako aevi: uwila onsi uno aina Izlaeli yakampela uwa cakulya nanti uwa kwelela amaifyo yao nanti uwa cizumila mulandu. 
Mungalya vivyo vyonsi mu Ncende Yamuzilo. Umonsi wensi fwandi alye kweneko. Nupya mulinzile ukuvicindika pano vyene ivyamuzilo.”
“Navyuze ivyakucindika wa vintu vyamuzilo, ivingaya ivyako aevi. Cico consi cino aina Izlaeli yapaatula ku mawila yao akuswelula, napeela kunuli wewe wenga sile pamwi na ana yako aonsi na anaci ukulingana ni sunde ilya pelwa. Ali wensi uwamu ng'anda yako, umusangululwe angalyako ivintu vivyo.
“Anene ne Yawe nakupeela uzombozi usuma cuze uwa vyakulya vyankolelo ivili wa mafuta ya miolivi, waini, pamwi ni ngano. 
Vyonsi sile awewe Aaloni nakupeela. Nu muntu wensi uwamu ng'anda yako ndi cakuti musanguluke angalya kweneko.
  “Ivintu vyonsi ivyaya mu mpanga ya ina Izlaeli, vino yala yampeelelela, vilaya ivyakwako.
“Mwana wensi iyeli, wino yalayampela, aye umuntu nanti iciteekwa, alaya uwakwinu. Lelo iyeli lya nyama ni lya muntu mukowele uce ulikulule. 
Uce ulikulule ndi lyakwanya umwezi onga. Uike umutengo waliko ukulingana ni cipimilo caku Ng'anda ikulu yakwe Leza. 
Lelo utalinzile kukulula amayeli ya ng'ombe, ni mbuzi, ni mfwele. Vivyo ivyamuzilo, nupya ivyakungocela impolelwa. Uce uwakanyila uwazi ku kavuwa, alino nu kwengulula amafuta yaye uwila wa usu, mununko usuma uno ukanzanzya. 
Iminyefu ya nyama zizyo yene iyakwako, wakwe vino inganga yapa wila wakuswelula alino nu mwendo wa kwilunji ivyakwako.
“Fwandi vyonsi vino aina Izlaeli yamapeela wa wila ucindamisye, amanda yonsi ankolelo, napeela kunuli nu ku ana yako aonsi na anaci kwene. Uu, uli upangano wa pee uno ne Yawe napangana nawe pamwi na ana yako.”
Alino Yawe anena Aaloni ati, “Utalakwata icaupyanyi mu mpanga yao. Nupya utalakwata isala mu mpanga yao. Nene ne Yawe indaya isala alino ni caupyanyi cako pakasi ka ina Izlaeli.”
  Yawe avwanga ati, “Ku ina Levi, pa kuyalambula pa milimo yao ino yakaomba mwi Taalu lya Ukongano, nayapeela upyanyi wa kutoola pa cikumi consi cino aina Izlaeli yakampela. Ali malipilo ya kuomba kwao ukwa kuwaka Itaalu lya Ukongano. 
Aina Izlaeli yatalatala yapalamile kwi Taalu lya Ukongano. Ndi cayakumba yacita vivyo, ale yaisumba mwi ifyo nu kufwa yalinzile ukufwa. 
Ali cino fwandi aina Levi yatupu aliyo yalaomba umulimo wa mwi Taalu lya Ukongano na vyonsi ivilaluwana mwenemo ali yano yalapeelwa mulandu. Ni sunde lilyo lilaya ilya manda yonsi ku ana yako alakulondela pa nsizi. 
Aina Levi yatange yakwate icaupyanyi mu ina Izlaeli. Icaupyanyi cao, uwila wa cikumi uno aina Izlaeli yakapeela kuli Yawe. Ali vyaupyanyi vino napeela ku ina Levi. Nu kulanda ali cino nayanenyile inti yatalakwata icaupyanyi mu ina Izlaeli.”
Lyene Yawe apeela ilamulo kuli Mose 
kuti anene aina Izlaeli ati, “Lino mwapokelela uwila wa cikumi ukufuma ku ina Izlaeli, uno namupeela ukuya wa cuma cinu, mulinzile mwafumya penepo icipande icalenga ikumi ciye uwila ucindamisye wakwe Yawe. 
Uwila uu, ucindamisye ulinzile wapendelwa wa cipande icikoline nu wila uno mulimi akapeela uwa mbezu pa kupuula nanti wakwe waini mupya. 
Mu musango kwene uu, namwe kwene muli nu kupeela uwila ucindamisye wakwe Yawe, ukufuma pa mawila ya cikumi consi cino mukapokelela ukufuma ku ina Izlaeli. Mulinzile mwapeela uwila uu, ucindamisye kuli Aaloni simapepo. 
Kuli vyonsi ivya mawila yano mwapokelela, mulinzile mwafumya penepo icipande cakwe Yawe. Nupya pali vivyo kwene mwatola ivizipisye ali vino namwe imupela. 
Lino mwapeela icipande ca vya mawila ivizipisye, lyene mungasunga ivyasyala, mu musango uli umwi kwene ndi uno mulimi akasunga ivikasyala lino wapeela ivilimwa vyakwe ukufuma pa cipuulilo nanti waini. 
Ali cino mwemo pamwi na amu ng'anda zinu mungalya ivyasyala apali ponsi, pamulandu wakuti ali malipilo inu pa milimo ino mukaomba mwi Taalu lya Ukongano. 
Mutange mupelwe mulandu ndi mwalya, cikulu mutale mupeele icipande cizipisye kuli Yawe. Lelo cisi cakwezya ukukowezya amawila ya ina Izlaeli, mu kutala imulya penepo uwila umwi lino mutacili mupeele icipande cizipisye kuli Yawe. Ndi mwaca mumacita vivyo mulafwa.”
Nupya Yawe apeela ilamulo kuli Mose na Aloni 
kuti yapeele amasunde yaa ku ina Izlaeli. Ayanena kuti yanene aina Izlaeli yalete kunoyali ing'ombe iyenzu, indama ino iyaula ulema nanti umwi nupya ino itatala yazwikwa ikoli. 
Yaipeele kuli Eleaza simapepo. Yalinzile kuisenda ukunzi ya nsakwe nu kuifyulila pa manso yakwe. 
Alino Eleaza simapepo nawe atoole uwazi umwi ku munwe wakwe nu kukanyila uwazi uwo amaila cinimbali ku mulyango wi Taalu lya Ukongano. 
Alino lyene, lino acili akulola asininkizye ukuti yoca ing'ombe iyo ukutandikila sile ku minyefu, uwazi, impapa, ni vyamumala. 
Lyene simapepo atoole kamusambo ka cimuti ca mukelide, nu musambo wa isopu ukulunda penepo na tutonge nu kuvisumbila pa cininkwa ca moto uno yakocelapo indama iyo. 
Pacisila cakwe vivyo, simapepo afule ivyakuzwala vyakwe nu mwisikulu aowe ku mwili. Lyene alino angingila mu nsakwe. Lelo ala acili mukowele mpaka ukufika na lino ilanzi lyatemba. 
Koca wa ndama iyo nawe kwene alinzile afule ivyakuzwala vyakwe nu kowa pa mwili. Nawe kwene amaya mukowele mpaka ukufika lino ilanzi lyatemba.
  Umuntu muze wino asi mukowele kulingana nu lutambi awino azyole itwi nu kuya lisumbila pa ncende isanguluke kunzi ya nsakwe. Iuvi lya ina Izlaeli lilinzile ukusunga itwi lilyo pakuti lice likaomviwe mu manzi yakuisangulula. Lyene ilyakuomvya apa kuisangulula ku maifyo. 
Kazyola wi twi nawe kwene alinzile afule insalu zyakwe nu kowa pa mwili. Nawe kwene amasyala mukowele mpaka kufika lino ilanzi lyatemba. Yao ali masunde yano aina Izlaeli pamwi na inamasi yonsi kwene aikala pamwi nayo yalinzile kulondela imyaka yonsi amanda pe.
Wino wensi uwala wakumya icala ca muntu ali wensi alasyala mukowele pa manda cinimbali. 
Fwandi wene alinzile kuisangulula umwisikulu mu manzi pa wanda uwalenga yatatu nu walenga cinimbali. Ale lyene wasyala uwaula mulandu. Nga camukumba wakana ukuisangulula pa wanda uwalenga citatu na pa wakwe cinimbali, ale wene amasyala mukowele. 
Wino wensi uwala wakumya icala ca muntu ali wensi nga nu kucita mufulo wa kukana isangulula ale wene wakowezya Itaalu lya Ukongano. Umuntu wiyo alinzile kusukulwa mwi uvi lya ina Izlaeli. Pamulandu wakuti amanzi akumukondola yatapisile pa mwili wakwe, ali cino fwandi wene wasyala mukowele, na makombezya yakwe yasyala yamukambatile.
Umuntu ndi cakuti wafwila umwi taalu, isunde ilyakukonka aili. Wiyo wensi uwala wingila umwi taalu kumwi na wiyo ali umwi taalu yalasyala akowele mpaka ukufika pa manda cinimbali. 
Ni civiya consi icisile pwanku, cino yatatupike nanti ukunyepa penepo intupiko, naco kwene ale cakowela. 
Wino wensi ali mu mpanga ndi cakuti wakumya ku muntu wino yatiyakoma nanti ku muntu uwataifwila imfwa Leza, nanti sile wakumya ukwi fupa lya muntu mufwe nanti ukwi lindi, ale wene wakowela, nu kusyala mukowele pa manda cinimbali.
Umuntu uwa kowela yamulondele itwi lya ng'ombe ino yosile iya kupapatila akowele. Alino yaliike mu civiya nu kwitilamo amanzi lungu. 
Alino umuntu asi uwa mulandu atoole musambo wa isopu nu kuutimpika mu manzi yao. Alino akupoolele api taalu na pa viya vyonsi kumwi na antu yonsi ali penepo, nupya alinzile akupoolele nu muntu kwene uwakumizye ukwi fupa nanti ku muntu wino yakomile, nanti pali wiyo uwakumizye ku muntu uwafwile imfwa Leza nanti pali wiyo uwakumizye ukwi lindi. 
Umuntu asi mukowele alinzile akanyile umuntu mukowele pa wanda uwalenga citatu na pa wanda uwalenga cinimbali, nga pa wanda uwalenga cinimbali alinzile wamukondola. Umuntu wino yakukondola alinzile afule ivyakuzwala vyakwe nu kufulala pa mwili, nga lino ilanzi lyawa ale wasangululwa.
Lelo ndi cakuti umuntu mukowele wakana ukucita vivyo, wene yalinzile kumusukula umwi uvi, pamulandu wakuti wene watakowezya Itaalu lyakwe Yawe. Pamulandu wakuti amanzi akumukondwela yatapisile pa mwili wakwe, ali cino fwandi wene wasyala mukowele na makombezya yakwe yasyala yamukambatile. 
Isunde lii, lilasyala ilya manda pe kunomuli. Uwala wakupolezya amanzi akufumya amakombela ali nu kufula ivyakuzwala vyakwe. Nu wakumya ku manzi yao, ale wene wasyala mukowele mpaka ukufika lino ilanzi lyawa. 
Cintu icili consi cino umuntu mukowele wakumya ale naco kwene casyala icikowele. Nu muntu kwene uwacikumya nawe kwene amasyala mukowele mpaka ukufika lino ilanzi lyawa.
Umu mwezi wakutandika aina Izlaeli yonsi yafika mu Lwanga lwa Zini nu kukuula insakwe ku Kadesyi. Kuku ali kuno Milyamu wafwilile nu kuzikwa kweneko. 
Nga lelo incende iyo yauzilwe amanzi akuti iuvi liomvye. Antu fwandi ali pa kuunganila Mose na Aloni. 
Iyatandika nu kuilizyanya kuli Mose yati, “Ata see! Fwandi ngano twafwile sile wakwe vino anji aina Izlaeli yafwile pa manso yakwe Yawe. 
Uzye pacani cino mwaletile iuvi lyakwe Yawe mu lwanga luu? Uzye pakuti amuno tufwile pamwi ni viteekwa vitu? 
Uzye pacani cino mwatufumizye mu Eguputo pakuti mutulete mu mpanga iyaipa ndi ii? Impanga imwi muno yatanga yakomele imbezu ili yonsi. Nupya musi amasamvu, musi amatingi nanti iviseekwa vya pomegeleneti. Amanzi yakumwa nayo kwene musi!” 
Awe mukwai Mose na Aaloni ali pakusya iuvi lyonsi nu kulungama ku mulyango wi Taalu lya Ukongano nga yafukama pansi yafupime. Nga alino ucindami wakwe Yawe iuyalolekela.
Yawe nawe anena Mose ati, 
“Tola intuwa yako ino ili ku nkolelo ya Mbokosi ya Upangano, nga lyene wewe na Aaloni mukonganike iuvi lyonsi. Alino pa manso yao munene iciliwe cii cizwe amanzi yano cakwata nga na manzi yamapongoloka ukufuma munocili, akuti umwesye iuvi lyonsi ni viteekwa vyao.” 
Fwandi ali vino Mose watozile intuwa iyali ku nkolelo yakwe Yawe, wakwe vino Yawe wamupeezile ilamulo.
Ali lino Mose na Aaloni yakonganika antu pa nkolelo ya ciliwe, nga Mose ayanena ati, “Muvwikisye yacisanguka mwe! Uzye tutange tumufumizye amanzi mu ciliwe cii?” 
Alino Mose azunzula ikasa lyakwe, auma na pa ciliwe ni ntuwa amaila yaili. Awe amanzi iyatandika nu kufuma nyanya sile. Ni iuvi lyonsi ilimwa kumwi ni viteekwa vyao.
Nga alino Yawe anena Mose na Aaloni ati, “Pano mwali mwakana ukuzumila ukuti indi na maka akulanga ucindami wane pa manso ya ina Izlaeli, mutalingizya iuvi lii mu mpanga ya ulayo ino nayapeela.” 
Yao ali manzi yaku Meliba, kuno aina Izlaeli yailizinye kuli Yawe, nawe ali pa kuyasokolwela ukuti wene uwamuzilo.
Ukufuma ku Kadesyi Mose atuma inkombe ati, “Ku musambazi, umwene waku Edomu, munyonko Izlaeli wavwanga ukuti wamanya mpiti ningo sana amasyamo yonsi yano yatuponela. 
Ivikolwe vitu vyatentemukile ku Eguputo kuko kuno vyatenzi amanda avule cuze. Aina Eguputo yatucuzyanga wakwe cimwi, ndi muno yacitile ivikolwe vitu. 
Ali lino twalaizye kuli Yawe, nga nawe uvwile ukulila kwitu nga atutumila mungeli uwatufumizye mu Eguputo. Api lelo asweswe yano ku Kadesyi, umusumba uwaya mu mupaka ni mpanga yako. 
Ali cino fwandi tukulenga ulusa lwa kupita ukusalala mu mpanga yako. Ukuya kwene tutalapita mu matimba nanti sile mu vyalo vya matingi. Tutalamwa na manzi amu vifula vyako. Tulalondela sile inzila yamwene ukwaula kwalulukila kwi lunji nanti kwimani suka sile tukapuzye umupaka wako.”
Lelo aina Edomu nayo ali pa kwaasuka yati, “Utalapita ukusalala mu mpanga itu pano limwi uliukila twapontomoka nu kwiza kuzanza ku lupanga.”
Aina Izlaeli nayo yavwanga yati, “Ala tulapita mu museo ukalamba, nupya sweswe pamwi ni viteekwa vitu ndi cakuti twaca twamwa amanzi inu, ale lyene tulalipila. Cino tukulonda, ulusa lwa kupita ukusalala sile mwenemo pa ngazo.”
Aina Edomu yaswilizya kwasuka yati, “Mutezya ukusalala mwenemo, twakana.” Nga yakatuka yafuma ni vita vya maka cuze ku kuyalwisya aina Izlaeli. 
Pamulandu wakuti aina Edomu yakana kuzumilizya aina Izlaeli ukupita nu kusalala mu mpanga yao, aina Izlaeli ali pakusenuka nu kuswilila mwenemo.
Lyene aina Izlaeli yonsi yatenuka yafuma ku Kadesyi ku Mwamba wa Holi, 
pa mupaka wa mpanga ya Edomu. Kuku kwene Yawe anena Mose na Aaloni ati, 
“Aloni atakutala aingile mu mpanga ino nalavile ukupeela aina Izlaeli. Wene amafwa, pamulandu wakuti mweili kwene mwakanyile ukuyela ilamulo lyane pa kupelwa amanzi ku Meliba. 
Fwandi tola Aaloni na Eleaza umwana wakwe, nga ukwele nayo pa Mwamba wa Holi. 
Alino uzule Aaloni vyakuzwala vyakwe ivya usimapepo nu kuvizwika ku mwana, Eleaza. Aaloni wene amaya akafwe papa kwene.” 
Mose nawe ali pakucita wakwe vino Yawe wamupeezile ilamulo. Pa manso yi uvi lyonsi iyakwela Mwamba wa Holi. 
 Alino Mose azula Aaloni ivyakuzwala vyakwe nu kuvizwika kuli Eleaza. Aaloni nawe afwila papa kwene pa mwamba papela, nga Mose na Eleaza yatantamuka nu mwamba. 
Lino iuvi lyonsi lyalola ukuti icacumi Aaloni watafwa, aina Izlaeli yonsi iyamulosya pa manda amakumi yatatu.
Lino umwene waku Aladi ku Kenani, uwikalanga ku Negebu, uvwa ukuti aina Izlaeli yali umu nzila yaku museo uwaya ku Atalimu yakwiza, akatuka aya ayazanza, alema na yamwi. 
Alino aina Izlaeli iyalaya Yawe nu mulapo yati, “Ndi watupeela antu yaa twayacimvya tulonona imisumba yao tuimalile.” 
Yawe auvwa ukupapata kwa ina Izlaeli, nga ayapeela amaka iyaya yacimvya aina Kenani. Acino aina Izlaeli iyonona antu yalya iyayamalila kumwi ni misumba yao. Lyene iyatemela ni ncende ilya yati Holima.
  Alino aina Izlaeli iyafuma ku Mwamba wa Holi iyapita ku nzila iyaya kuli Yemba Muyenzu, iyapambata impanga ya Edomu. Lelo umu nzila antu iyatonta iyaposiwa nu kuteka imyenzo. 
 Alino lyene iyatandika ukuilizyanya kuli Yawe na kuli Mose, yati, “Uzye pacani cino watufumizye mu Eguputo nu kutuleta muno mu lwanga umwakuti tufwe? Musi ivyakulya! Musi amanzi! Ivyakulya vii ivyaulanda vyativifuula!” 
Lyene Yawe nawe atuma inzoka izya usungu uwipisye pakasi kao. Nazyo iziyalumola cakuti aina Izlaeli afwile yali aingi. 
Alino antu yiiza kuli Mose yamunena yati, “Twatituluvyanya pa kuilizyanya kuli Yawe na kuli wewe kwene. Si tupapatileko kuli Yawe, pakuti afuntusye inzoka zii kunotuli.” Acino Mose nawe ayapapatila kuli Yawe. 
Alino Yawe anena Mose ati, “Panga inzoka ya mukuwa nga uikoweke pa mulongoti. Umuntu ali wensi uwalumwa ndi cakuti walolekesya inzoka kwene iyo, alaya nu umi.” 
 Acino Mose apanga inzoka ya mukuwa nga aikoweka na pa mulongoti. Lyene umuntu ali wensi ndi walumika ni nzoka, nga aiza alolekesya pa nzoka ya mukuwa, wene aya nu umi.
Aina Izlaeli iyafuma kweneko iyaya yakuula insakwe ku Oboti. 
Lyene iyatenuka ukufuma ku Oboti nga iyaya yakuula insakwe ku Iye Abalimu, mu lwanga lwaku ufumondaka wa mpanga ya ina Moabu. 
Lino yafuma kuko, iyaya yakuula insakwe ku Luzi lwa Zeledi. 
Alino iyatenuka ukufuma kuku nga iyaya yakuula insakwe ku mbalama ku katutu ka Luzi lwa Alinoni, mu lwanga ulwafuminkana ukufika ku mpanga ya ina Amoli. Luzi lwa Alinoni ali mumpaka wa ina Moabu na ina Amoli. 
Ali cino Lupapulo lwa Nkondo zyakwe Yawe lukati, “Waebu mumbali yakwe Sufa, nga ni vifoloma, Luzi lwa Alinoni, 
alino nu mutentemuko wa vifoloma ivyafuminkana ukufika ku musumba wa Ali, nu kuciluka ukuyafika ku mupaka wa ina Moabu.” 
Lino yafuma kuku iyaya yafika nu ku Beeli, ku cifulo cino Yawe wanenile penepo Mose ati, “Kakonganike antu pamwi, nga nani namayapeela amanzi.” 
Ali lino aina Izlaeli yimvile ulwimbo ulwakuti,
kafukoka kano kimvilwe na yamwene,
alino lyene iyafuma ku Matana iyaya yafika ku Naalieli, nga iyafuma ku Naalieli iyaya ku Bamoti, 
nga iyafuma ku Bamoti iyaya ku cifoloma camu mpanga ya ina Moabu, ino yatembelela ku kansonsi ka Mwamba wa Pisiga, papo pano nu lwanga lukaloleka ukwisika.
Alino aina Izlaeli yatuma inkombe kuli Siooni, umwene wa ina Amoli, ku kumunena yati, 
“Tuzumilizye ukupita tusalale mu mpanga yako. Sweswe pamwi ni viteekwa vitu tutalasya mu museo nu kupalukila mu matimba nu mu vyalo vyako ivya matingi, nanti ukumwa amanzi amu vifula vyako. Tulalondelela sile inzila ya Mwene suka tukapuzye umupaka wa mpanga yako.” 
Lelo Siooni wene atazumilizye aina Izlaeli kuti yapite ukusalala mu mpanga yakwe. Akonganika ivita vyakwe nga afuma aya ku Yaazi mu lwanga, ku kuzanza aina Izlaeli. 
Lelo aina Izlaeli iyatola impanga zyao nga iyakomola anisi yao, nga iyapoka ni mpanga yakwe Siooni ukutandikila ku Luzi lwa Alinoni lwaku katutu kaku Yaboki, kuli kuti ku ina Amoni, lelo iyapeelela sile ku mupaka wao, pamulandu wakuti umupaka wao wacingililwe cuze. 
Acino aina Izlaeli iyapoka imisumba iya yonsi ikalamba ya ina Amoli, ukwikapo nu musumba ukalamba uwa Hesyiboni kumwi ni misumba inono izingulwike, nga yikala mwenemo. 
Umusumba wa Hesyiboni wali umusumba ukalamba wakwe Siooni umwene wa ina Amoli. Siooni wali umwene uwaile azanza umwene wankolelo wa ina Moabu nu kupoka impanga yakwe yonsi ukufika sile nu ku Luzi lwa Alinoni. 
Ali cino yakiimba ya numbo yakaimbila yati,
  Ukufuma mu musumba ukalamba uwa Hesyiboni,
Owe! Kalanda kunomuli mwe ina Moabu!
Lelo ndakai amu mupanda wao yononeka.
Caleka aina Izlaeli yikala mu mpanga ya ina Amoli, 
nga Mose atuma aonsi akuyanengula nu kulola inzila ingazipisya ukuya zanza umusumba ukalamba uwa Yazeli. Alino aina Izlaeli iyaya yaupoka kumwi ni misumba inono izingulwike yakweo, nga yazingila aina Amoli ukunzi, yao aikalanga mwenemo.
Lyene aina Izlaeli iyasenuka nu kulondela museo ulunga nu ku Basyani, nga umwene Ogi uwaku Basyani afuma ni vita vyakwe vyonsi ku kuyazanza ku Edilei. 
Yawe anena Mose ati, “Utamoopa, pano namakupeela ucimvyo pali aliwe, na pa antu yakwe onsi, nga na pa mpanga yakwe. Ucite kunoli wakwe vino wacisile kuli Siooni umwene wa ina Amoli, uwatesile mu Hesyiboni.” 
Acino aina Izlaeli iyakoma Ogi, na ana yakwe, nga na antu yakwe onsi, ukwaula kusya nanti umwi, nga yikala mu mpanga yakwe.
Aina Izlaeli nupya yatwalilila ukufuntuka iyaya yakuula insakwe mu manyika aku Moabu, ku ufumondaka wakwe Yodani, ulunga na Yeliko.
Lyene Balaki, umwene waku Moabu nupya umwana wakwe Zipoli auvwa vyonsi vino aina Izlaeli yacisile ku ina Amoli. 
Nga Moabu pamwi na antu yakwe yonsi iyuvwa intete cuze pamulandu wakuti kuku kwali aina Izlaeli aingi wakwe cimwi. Cumi kwene, aina Moabu yali ni ntete wakwe cimwi pamulandu wakulola aina Izlaeli. 
Aina Moabu iyanena intunguluzi zyamu Midyani, yati, “Mwe! Kasapati wa antu akulu kulya vyonsi mu mbali mbali itu wakwe vino masaye akavwenyola isote lyamu calo.” Acino Balaki, uwali umwene waku Moabu pa nsita ilya, nupya umwana wakwe Zipoli, 
 atuma inkombe zyakuya ama Balamu umwana wakwe Beoli, wino wali ku Petoli, pipi nu Luzi lwa Yufulate mu mpanga ya kumwao, ya Amawu. Amutumila ati, “Umutundu uno wafuma ku Eguputo watiulimba impanga nupya watiwiza iunteyamila. 
Yene yakweti amaka kutuluta. Si ndanga fwandi wize uyatipwile. Limwi lyene tungaya na maka akuyacimvya, tuyazinge muno mpanga, pasi pano namanya ukuti wino wala umila ulutembo lwa kumuzipila ala cimaomba na wino watipwila, mpaka akawe nalyo.”
Ali vino intunguluzi zyaku Moabu ni zyaku Midyani izikatuka nu kusenda icisapula ntangala. Lyene iyaya yazana Balamu, nga iyamunena na mazwi yakwe Balaki. 
Balamu nawe ayanena ati, “Lalini kukwene. Nga mutondo ndamwasuka vino Yawe amandandila.” Acino intunguluzi zya ina Moabu zyalinzile kwakwe Balamu.
Ali vino Yawe waile kuli Balamu nu kumuuzya ati, “Uzye antu yayo akulinda ukwako aaweni?”
Balamu nawe aasuka ati, “Balaki umwana wakwe Zipoli, nupya umwene waku Moabu uwatayatuma ku kwiza nena yati, 
‘Antu yano yafuma ku Eguputo yatiyalimba impanga. Sindanga fwandi wize uyatipwile. Limwi lyene tungaya na maka akuyacimvya, tuyazinge.’”
Lelo Leza anena Balamu ati, “Utezya ukuya nayo kweneko, nupya utezya ukuyatipwila pano yene antu yamwi apolelelwe.”
Akatondo uwanda uwalondelilepo Balamu aya ku nkombe zyakwe Balaki, nga azinena ati, “Swilila ukumwinu, pano Yawe watakana kuti ningapita nawe.” 
Acino iyaswilila kuli Balaki nga yamunena ukuti Balamu watakana ukwiza nayo.
Ali vino lyene Balaki watumile inkombe zyuze, izyacizile pali zizi izyankolelo, nupya izicindamisye ukuluta. 
Ali pakuya kuli Balamu nu kuya munena iziti, “Vii, ivyalanda Balaki umwana wakwe Zipoli nupya akukupapata akuti utezya uleke cimwi cikulesye ukwiza kunoli! 
Pasi pano ulalambulwa icilambu cacipezya mano. Wemo fwandi vwanga sile icili consi. Ndanga fwandi wize untipwilile antu yaa.”
Lelo Balamu nawe aasuka ati, “Nanti angala Balaki angampeela isano lyakwe umuzile siluva na zaabu, intangacita icintu icili consi icikulu nanti icicepe. Ntangenezye ukukana yela ilamulo lyakwe Yawe Leza wane nanti mu cintu cinono kwene. 
Lelo icisuma, namupapata namwe kwene lindini wakwe vino auzo yacisile, pakuti nezye ukulondelezya cuze cino Yawe anganena pali cico.” 
Usiku uwo, Leza aya kuli Balamu nu kumunena ati, “Fwandi vino antu yaa yizile ku kukwama, katuka upite nayo. Lelo ulinzile wacita sile vino nakunena.” 
Acino uwanda uwalondelilepo akatondo Balamu akatuka avinyepa, akwela pali punda wakwe, nga apita pamwi ni nkombe zizi izyaku Moabu.
Lelo Leza asoka pa kulola ukuti Balamu wapita. Nga lino Balamu ali pali punda wakwe, ala acili akupita pamwi na aomvi yakwe yaili, mungeli wakwe Yawe aiza aimilila mu museo pakasi kuti amulesye ukupita. 
Lyene lino punda walola mungeli wakwe Yawe aimi mu museo ala alemile ulupanga lwakwe mu minwe, apambata apita mu mpanga. Alino Balamu amuma nu kumuswilizya mu museo. 
Lyene mungeli wakwe Yawe aya aimilila pano museo wafyenenkine, pakasi ka vyalo vya matingi viili. Pali ni ciimbili ci we ku mbali yonga, ni cuze ku mbali yuze. 
Lino punda walola mungeli wakwe Yawe, aikuza ku ciimbili nu kufenenkezya ulwazo lwakwe Balamu kweneko. Awe Balamu aswilizya ukutimbola punda. 
Nupya kwene mungeli wakwe Yawe asungutila pa nkolelo aya aimilila pa ncende ifyenenkane pano patasile nanti incende imwi pa kupambata ku mbali zyoili kwene. 
Lino punda walola mungeli wakwe Yawe, alala pansi mu ntangalala yakwe Balamu. Nawe Balamu asoka nga atandika ukuma punda ni ntuwa yakwe. 
Lyene Yawe apeela punda amaka akuvwanga, nga nawe anena Balamu ati, “Uzye icani cino ninkucita pakuti ungume musango kwene uu amaila yatatu?” 
Balamu nawe amwaasuka ati, “Pamulandu wakuti wancita kwati nene cipuwa! Inkwata ulupanga mwi kasa lyane, ngano nakukoma likwene sile.”
Nawe punda avwanga ati, “Uzye asi nene punda wako, wino ukakwela ukutandika ku wance wako ukufika na pilelo kwene? Uzye natala nakucitila icintu camusango ndi uu?”
Lyene Yawe ali pakuleka Balamu alole mungeli aimilile papa kwene ala atazunzula ulupanga lwakwe. Icaleka Balamu afukama pansi afupime. 
Lyene umungeli wakwe Yawe amuuzya ati, “Uzye pacani cino umila punda wako vii amaila yatatu? Nemo natiniza ku kukulesya ukupita. Ninkucilikila inzila pano utalinzile kuti uye pa lwendo kweneko. 
Lelo punda wako wali wandola nga apambata museo amaila yatatu. Iciya cakuti akana ku pambata museo, cumi kwene ngano nkukomile mpiti nu kuleka kuti wene apite ulumi.”
Balamu ali pa kwasuka mungeli ati, “Natinifya pano icumi ntalimanyile ukuti awewe uwimilile mu museo kuti uncilikile. Fwandi lyene ndi cakuti ulendo wane utakuzanzizye, kambwelele.” 
Lelo mungeli amunena ati, “Pitangini na antu yayo, lelo utakezye ukulanda akantu nanti kamwi, suka sile cino natinkunena ukulanda.” Acino Balamu apita ni nkombe zino Balaki watumile.
Lino Balaki uvwa ukuti Balamu akwiza, akatuka aya ku kumukomenkanya ku Ali, umusumba ukulu uwaku nkumba ya Luzi lwa Alinoni mu mupaka waku Moabu. 
Alino Balaki pali pakunena Balamu ati, “Uzye intakutumiile inkombe zya kwizakwama? Uzye pacani cino fwandi cino utizile kunondi? Uzye ukunena ndi vino intange nkucindike?”
Alino Balamu nawe amwaasuka ati, “Endi, lyene anene natiniza. Nga lelo uzye wemo ukuti ningavwanga civwangevwange? Nemo indi nu kuvwanga sile amazwi yano Yawe wanena ukuvwanga.” 
Lyene Balamu iyapita na Balaki iyaya ku musumba wa Kiliati Huzoti. 
Ali kuno Balaki afyula ing'ombe ni mfwele nga apeela inyama imwi kuli Balamu ni ntunguluzi zino zyali nawe.
Uwanda uwalondelilepo akatondo Balaki asenda Balamu nu kumulemezya ukupeela ku myamba ya Bamoti Baali, pakuti alole sile akapukutu ka ina Izlaeli ali ku lutwe lwa nsakwe.
Alino Balamu anena Balaki ati, “Unkuulile tuvuwa cinimbali, nga unteyanyizizye ni ng'ombe, yacipambasi cinimbali alino na yasuuku cinimbali.” 
Awe Balaki ali vino acita ndi muno Balamu wamunenyile, nga aliwe pamwi na Balamu yapeela impolelwa zyakoca, cipambasi wenga na suuku wenga pali cila kavuwa.
Lyene Balamu anena Balaki ati, “Imilila pipi ni mpolelwa zyako zyakoca, lino nemo inkufuma penepo kuti nkalole ndi Yawe angaleka inkomenkane na aliwe. Nga caya vivyo ndiza nkunene vyonsi vino amansokolwela.” Alino Balamu atandika nu kupita alungama na pa mwamba papela, pano patamelanga icintu nanti cimwi.
Lyene Leza akomenkana nawe, nga Balamu amunena ati, “Ninkuula utuvuwa cinimbali, nga apano ni mpela impolelwa zyakoca, cipambasi wenga na suuku wenga pali cila kavuwa.”
Alino Yawe anena Balamu ivyakuti akanene Balaki nga amuswilizya na mazwi kwene yayo.
Acino Balamu aswilila kuli Balaki aya amuzana acimilile pano wamusile pipi ni mpolelwa zyakwe zyakoca, ala yali pamwi ni ntunguluzi zyaku Moabu.
Balamu wasema usemo wakwe uwakuti,
Nga fwandi namatipwila uli wino Leza umwisikulu atatipwizile.
Kwene nga nafindamila mu lwema ulutali nkuyalola.
Aina Izlaeli yavulisya wa lukungu,
Alino Balaki anena Balamu ati, “Uzye icani cino watuncitila? Nakulesile kuno pakuti wize utipwile anisi yane, lelo wemo wayapolelela.” 
Balamu nawe amwaasuka ati, “Uzye fwandi nemo insi nu kuvwanga sile amazwi yano Yawe wanena ukuvwanga?”
Alino Balaki anena Balamu ati, “Twende fwandi ku ncende yuze kuno ungalola sile akapukutu ka ina Izlaeli, lelo asi yonsi. Lyene kuku uye uyantipwilile.” 
Acino amusenda ku calo caku Zofimu pa Mwamba wa Pisiga papela. Ali kuno akuula nu tuvuwa cinimbali nga apeela impolelwa zyakoca, cipambasi wenga nga na suuku wenga pali cila kavuwa.
Balamu ali pa kunena Balaki ati, “Imilila pa pipi ni mpolelwa zyako zyakoca, pa nsita ino nani namaya ku kukomenkanya Leza kuku.”
Alino Yawe akomenkanya Balamu, amunena ivyakuti avwange nga amuswilizya kuli Balaki ku kumunena amazwi yakwe. 
Acino Balamu waswilile kuli Balaki, nu kumuzana ala acili aimilile pipi ni mpolelwa yakwe yakoca, ala yali pamwi ni nkombe zyakwe izyaku Moabu. Alino Balaki amuuzya ati, “Uzye Yawe wakunena vyani?” 
Alino Balamu atandika kusema wakwe vii:
Leza asi umuntu uwakuti angatumpoka
Yanenyile ukupolelela
Ntazanyile iciipe muli Yakobo,
Leza uwayafumizye mu Eguputo.
Pano pataya insapolo, nanti ulozi,
Ala umutundu uu wala wakatuka wakwe cisama wa kaci.
Lyene Balaki anena Balamu ati, “Wakana ukutipa aina Izlaeli, lelo fwandi cizipe utayapolelela!”
Lelo Balamu amwaasuka ati, “Uzye ntakunenyile ukuti nemo namacita sile cico cino Yawe wanena?”
Nupya Balaki anena Balamu ati, “Twende, nkutwale kuze. Nalimwi kwene ali kuno Leza angatemwa kuti uyatipwile.” 
Fwandi Balaki ali pa kutwala Balamu pa Mwamba wa Peoli apapela, papo pano ulwanga lukaloleka ningo umwisika. 
Balamu anena Balaki ati, “Nkuulile kuno utuvuwa cinimbali. Alino unteyanyizizye na yacipambasi ya ng'ombe nayo cinimbali. Na yasuuku nayo yaye cinimbali.” 
Balaki nawe acita vino Balamu amunenyile. Apela pali cila kavuwa cipambasi wenga na suuku wenga apapela.
Balamu alola ukuti Yawe akulonda ukupolelela aina Izlaeli. Ali cino lyene iila lii, citamupamvizye kuti alondelezye vino cingaya, wakwe vino wacisile inkolelo. Lelo wene alolekesya sile amanso yakwe mu lwanga. 
Lino Balamu akwiza akwinula amanso, alola aina Izlaeli papa pano yakuuzile insakwe zyao, ala yali muli cila mutundu mutundu. Alino lyene Mupasi wakwe Leza iwikila panoli, 
atandika nu kuma imbila iya usemo wakwe, ati,
Usemo kuli wiyo akauvwa amazwi yakwe Leza.
Iye mwe! Avino amataalu yako yazipa we Yakobo, ni ncende zyako usuma we Izlaeli!
Zyaya wa manyika ukusalala,
Amanzi yalafuma mu mbeketi zyao,
Leza wayafumizye mu Eguputo,
Yene yakateyamila wakwe cisama wakalume nanti wakaci.
Awe lyene Balaki asi pakusokela Balamu. Atandika nu kufundika amakofi, nga anena Balamu ati, “Nakwamile ku kwiza tipwila anisi yane, lelo wemo wiza yapolelela, nupya amaila yatatu. 
Cooka fwandi! Ucincile zuwazuwa ukuya ukwako. Nakulavile inti ndakucindika wakwe cimwi. Lyene walola Yawe wakwima ucindami uwo.”
Balamu apakuvwa vivyo aasuka Balaki ati, “Uzye ntanenyile intumi zino watumile inti 
nanti angala Balaki angampeela isano lyakwe umuzile siluva na zaabu, intange impule mu mapa yakwe Yawe? Intange injitandike nemwisikulu ukucita icili consi. Ciye icisuma nanti iciipe, cino Yawe alanena ali cino ndalanda.
“Fwandi ndakai naswilila ku antu yane. Lelo tale ndanga intale nkusopesye vino umutundu uu uli nu kucitila antu yako mu manda ali nu kwiza.” 
Alino auma imbila ya usemo wakwe ati,
Usemo kuli wiyo akauvwa amazwi yakwe Leza
Inkumulola, nga lelo asi pa nsita ikwene.
Alacimvya aina Edomu
Uluko lwa Izlaeli lulayalyatola
Alino mu cilolwa Balamu alola aina Amaleke nga asema usemo uu:
Nupya mu cilolwa cakwe Balamu alola aina Kenite, nga asema usemo uu:
Nga lelo kwene mwe ina Kenite mulononwa,
Alino nupya Balamu asema usemo uu:
Amato yalafuma ku nkumba zyakwe Kitimu.
Lyene Balamu akatuka nga aswilila nu kumwao. Balaki nawe ali pa kuswilila ukwakwe.
Pa nsita ilya aina Izlaeli yali ku Syitimu. Ali lino antu iyatandika ukucita uzelele na anaci aina Moabu. 
Fwandi ale aina Moabu nayo yakwama antu ku kupeela impolelwa zyao kuli tuleza twao. 
Acino lyene aina Izlaeli iyatandika nu kufukamila Baali uwaku Peoli. Yawe nawe ali pa kusokela aina Izlaeli. 
Alino Yawe anena Mose ati, “Tola intunguluzi zyonsi izya ina Izlaeli uzikome pa lwalala pa manso yane pakuti intakatale insokele aina Izlaeli nupya.” 
Mose nawe fwandi ali pa kunena yakapingula amu Izlaeli ati, “Cila wenga munomuli ali nu kukoma umuntu wensi wino wazana ukuti waile ku kupepa Baali Peoli.”
Alino ikwiza umuntu umwi uwamu ina Izlaeli. Aleta umwanaci umwi umwina Midyani. Amuleta pa manso kwene yakwe Mose ni uvi lyonsi lya ina Izlaeli, lilyo ilyalilanga ulanda ulanda pa mulyango wi Taalu lya Ukongano. 
Lino Pineasi simapepo umwana wakwe Eleaza, umwana wakwe Aaloni simapepo, walola sile vivyo atoola isumo, 
nga alondelela umwina Izlaeli wiya mu nsakwe. Ayatota yoili kwene ukupuzinkanya isumo mu muze, umwina Izlaeli nu mwanaci wiya. Alino lyene ni mpungo ino walanga yapona pa ina Izlaeli isila nu kusila. 
Antu yano yafwile pa nsita ya mpungo iyo yali amazimbi amakumi yaili na yani (24,000).
Lyene Yawe anena Mose ati, 
Pineasi umwana wakwe Elieza, umwana wakwe Aloni, simapepo, uwatazusya icipyu cane pa ina Izlaeli. Awenga sile muli yonsi uwasakamala ukucita icilungame wakwe vino nkalonda. Ali cino nakana ukulovya aina Izlaeli ku cipyu cane. 
Caleka fwandi munene ukuti namacita upangano na aliwe. 
Fwandi aliwe wenga sile pamwi na ana yakwe alamukonka pacisila, alasyukila ulayo uu uwa kuya yasimapepo, pamulandu wakuti wene wali nu muzonda wakucindika Leza wakwe nu kucitila aina Izlaeli ulutambi lwa kufuta amaifyo.
Izina lya mwina Izlaeli wiya wino yakomile pamwi nu mwanaci umwina Midyani, a Zimuli umwana wakwe Salu, uwali intunguluzi ya vikolwe vyamu ng'anda yakwe Simeoni. 
Izina lya mwanaci umwina Midyani wino yakomile a Kozibi umwana wakwe Zuli, intunguluzi ya luko lwa ina Midyani.
Alino nupya Yawe anena Mose ati, 
“Kalwisini aina Midyani, muyakome, 
pamulandu wakuti yene aatandike ku mulwisya mu ucenjezi wao uno yamucitile ku mulandu wakwe Peoli, alino nu ku mulandu wakwe Kozibi, umwana umwanaci wa ntunguluzi imwi yaku Midyani, umwanaci wino yakomile pa nsita ya mpungo iyaponyile ku mulandu wakwe Peoli.”
  Pacisila ca mpungo Yawe anena Mose na Eleaza umwana wakwe Aloni, ati, 
“Pendini aina Izlaeli yonsi ukupitila muli cila lupwa lwao. Mupende aonsi yonsi yano yali ni myaka amakumi yaili nanti ukuluta, yonsi angalinga pa musinku wa kulwa inkondo.” 
Mose na Eleaza ali pa kulanda kunoyali, ale yali mu manyika aku Moabu, mu pipi na Yodani ulunga na Yeliko, yayanena yati, 
“Pendini aonsi yonsi ali ni myaka ukutandikila pa makumi yaili nu kuya apapela, ukulingana namuno Yawe wapeezile ilamulo kuli Mose.”
Amu mupanda wakwe Lubeni, umwana iyeli lyakwe Izlaeli, aeya: Hanoki nu luko lwakwe lwa ina Hanoki, Palu nu luko lwakwe lwa ina Palu, 
Heziloni nu luko lwakwe lwa ina Heziloni, Kalimi nu luko lwakwe lwa ina Kalimi. 
Zizyo zili nko zya amu mutundu wakwe Lubeni. Yayapenzile aonsi yatupu ukufika 43,700. 
Mwana wakwe Palu umonsi wali a Eliabu, 
nga ana yakwe Eliabu aonsi yali a Nemueli, na Datani na Abilamu. (Yakwene, Datani na Abilamu ali yamwi kwene, intunguluzi zya mwi uvi, akatukile Mose na Aloni. Nupya yali mwi umba lyakwe Kola lino yasangukile Yawe. 
Impanga nayo yasiime akanwa nu kuyamila. Kola nawe kwene walovile kumwi ni umba lyakwe lyonsi. Cali pa nsita ilya lino umoto wosile antu yaya, ali 250. Yao tungati yali sile wa cilangililo cakusoka antu. 
Ukuya kwene ana yakwe Kola yatafwile foo.)
Ana yakwe Simeoni aonsi mu nko zyao a Nemueli nu luko lwakwe lwa ina Nemueli, Yamini nu luko lwakwe lwa ina Yamini, Yakini nu luko lwakwe lwa ina Yakini, 
Zela nu luko lwakwe lwa ina Zela, nga na Syauli nu luko lwakwe lwa ina Syauli. 
Zizyo zili nko zya ina Simeoni. Yapenzilwe aonsi yatupu ukulingana 22,200.
Ana yakwe Gadi aonsi mu nko zyao a Zefoni nu luko lwakwe lwa ina Zefoni, Hagi nu luko lwakwe lwa ina Hagi, Syuni nu luko lwakwe lwa ina Syuni, 
Ozini nu luko lwakwe lwa ina Ozini, Ele nu luko lwakwe lwa ina Ele, 
Alodi nu luko lwakwe lwa ina Alodi, na Aleli nu luko lwakwe lwa ina Aleli. 
Zizyo zili nko zya ana yakwe Gadi. Yapenzilwe aonsi yatupu ukulingana 40,500.
Ana yakwe Yuda aonsi a Eli na Onani, lelo yafwilile mu mpanga ya Kenani. 
Ana yakwe Yuda aonsi mu nko zyao a Syela nu luko lwakwe lwa ina Syela, Pelezi nu luko lwakwe lwa ina Pelezi, Zela nu luko lwakwe lwa ina Zela. 
Ana yakwe Pelezi a Heziloni nu luko lwakwe lwa ina Heziloni, Hamuli nu luko lwakwe lwa ina Hamuli. 
Zizyo zili nko zya ina Yuda. Yapenzilwe mwenemo aonsi yatupu ni mpendwa yao yali 76,500.
Ana yakwe Isakali mu nko zyao aeya: Toola nu luko lwakwe lwa ina tola, Puwa nu luko lwakwe lwa ina Puwa, 
Yasyubu nu luko lwakwe lwa ina Yasyubu, Syimuloni nu luko lwakwe lwa ina Syimuloni. 
Amu mutundu wakwe Isakali yapenzilwe mwenemo aonsi yatupu ni mpendwa yao yali 64,300.
Ana yakwe Zebuluni mu nko zyao aeya: Seledi nu luko lwakwe lwa ina Seledi, Eloni nu luko lwakwe lwa ina Eloni, Yaleeli nu luko lwakwe lwa ina Yaleeli. 
Yapenzilwe mwenemo aonsi yatupu ni mpendwa yao yali 60,500.
Ana yakwe Yosefu mu nko zyao ukupitila muli Manase na Efulemu aeya:
Makili umwana wakwe Manase nu luko lwakwe lwa ina Makili (Makili wali a isi wakwe Gileadi). 
Ana yakwe Gileadi mu nko zyao aeya: Iezeli nu luko lwakwe lwa ina Iezeli, Heleki nu luko lwakwe lwa ina Heleki, 
Asilieli nu luko lwakwe lwa ina Asilieli, Syekemu nu luko lwakwe lwa ina Syekemu, 
Syemida nu luko lwakwe lwa ina Syemida, na Hefeli nu luko lwakwe lwa ina Hefeli. 
Zelofeadi umwana wakwe Hefeli atakweti ana aonsi, lelo wakweti sile ana anaci, na mazina yao a Maala, Nowa, Hogila, Milika, na Tiliza. 
Yapenzilwe mwenemo aonsi yatupu ni mpendwa yao yali 52,700
Ana yakwe Efulemu mu nko zyao aeya: Syutela nu luko lwakwe lwa ina Syutela, Bekeli nu luko lwakwe lwa ina Bekeli, na Taani nu luko lwakwe lwa ina Taani. 
Uluko lwakwe Elani ulwa mu mupanda wakwe Syutela. 
Inko zii zyapenzilwe mwenemo aonsi yatupu ni mpendwa yao yali 32,500.
Ana yakwe Benjamini mu nko zyao aeya: Bela nu luko lwakwe lwa ina Bela, Asyibeli nu luko lwakwe lwa ina Asyibeli, Aiilamu nu luko lwakwe lwa ina Aiilamu 
Syefufamu nu luko lwakwe lwa ina Syefufamu, na Hufamu nu luko lwakwe lwa ina Hufamu. 
Ana yakwe Bela ukupitila muli Alidi na Naamani aeya: Alidi nu luko lwakwe lwa ina Alidi, na Naamani nu luko lwakwe lwa ina Namani. 
Yapenzilwe mwenemo aonsi yatupu ni mpendwa yao yali 45, 600.
Ana yakwe Dani mu nko zyao aeya: Syuamu nu luko lwakwe lwa ina Syuamu, 
Antu apenzilwe mu luko lwakwe Syuamu aonsi yatupu impendwa yao yali 64,400.
Ana yakwe Asyeli mu nko zyao aeya: Imuna nu luko lwakwe lwa ina Imuna, Isyivi nu luko lwakwe lwa ina Isyivi, na Beliya nu luko lwakwe lwa ina Beliya. 
Ana yakwe Beliya a Hebeli nu luko lwakwe lwa ina Hebeli, na Malikieli nu luko lwakwe lwa ina Malikieli. 
(Asyeli wakweti umwana umwanaci ni zina lyakwe a Selaa.) 
Amu luko lwakwe Asyeli Yapenzilwe mwenemo aonsi yatupu ni mpendwa yao yali 53,400.
Ana yakwe Nafutali mu nko zyao aeya: Yazeeli nu luko lwakwe lwa ina Yazeeli, Guni nu luko lwakwe lwa ina Guni, 
Yezeli nu luko lwakwe lwa ina Yezeli, na Syilemu nu luko lwakwe lwa ina Syilemu. 
Zizyo zili nko zyakwe Nafutali, muno inko zyao zyaela. Nalino yapenzile aonsi, impendwa yao yali 45, 400.
Fwandi aina Izlaeli aonsi yonsi yano yapenzile yali 601,730.
  Alino Yawe anena Mose ati, 
“Yakwene yaa, ali yano uce wankanye impanga kulingana ni mpendwa yati lembwa pakuti ice iye icuma cao. 
Uluko ululi ni mpendwa ikulu, uce ulupeele nu musonso ukulu. Na yano yali ni mpendwa inono, nayo uce uyapeele impanga inono. Umuntu wensi ace apelwe impanga ukulingana ni mpendwa ya antu yakwe. 
Lelo kwene pa kuyankanya yace yapendola pakuti iyalola pano cimaponela. Yali nu kupeela impanga ukulingana ni mpendwa ya mazina yao amu mitundu ya vikolwe vyao. 
Lino cafikila api zina lya mutundu, napo kwene yalinzile yapendola, nupya wensi apelwe ukulingana nu ukulu wa mpendwa yao, ndi iikulu nanti inono.”
Aina Levi yano yapenzilwe ukulingana nu mwayelile inko zyao aeya: Gelisyoni nu luko lwakwe lwa ina Gelisyoni, Koati nu luko lwakwe lwa ina Koati, na Melali nu luko lwakwe lwa ina Melali. 
Inko zya ina Levi nazyuze kwene aezi: uluko lwa ina Libini, uluko lwa ina Hebuloni, uluko lwa ina Maali, uluko lwa ina Musyi, nu luko lwa ina Kola. Koati wali a isi wakwe Amulamu. 
Umuci wakwe Amulamu wali a Yokebedi, wino wavyalilwe mu Eguputo nupya wali uwamu mupanda wakwe Levi. Wene wamuvyalile ana aonsi yaili, Aaloni na Mose, nga nu mwana umwanaci, Milyamu. 
 Aaloni wali a isi wakwe Nadabu, Abiu, Eleaza, na Itamali. 
 Lelo Nadabu na Abiu yafwile lino yatwazile impolelwa kumwi nu moto uno yayinda pa manso yakwe Yawe. 
Aina Levi aonsi yonsi yano yapenzile yano yali nu mwezi onga nu kuluta yali 23,000. Yene yatapendilwe pamwi na ina Izlaeli yauze, pano yatapezilwe nanti cimwi caupyanyi.
Fwandi yaa ali yano yapenzilwe kuli Mose na kuli simapepo Eleaza. Yapenzile aina Izlaeli ala yali ku manyika aku Moabu, mu pipi na Yodani ulunga na Yeliko. 
Muli yao, mutali nanti awenga uwa muli yaya yano Mose na simapepo Aaloni yapenzile, lino yapenzilwe mu Lwanga lwa Sinai. 
 Pasi pano Yawe wayanenyile ukuti yonsi kwene yalafwila mu lwanga, nupya kutasiile nanti wenga, suka sile Kalebu umwana wakwe Yefune na Yoswa umwana umonsi wakwe Nuni.
Alino lyene ikwiza ana anaci yakwe Zelofeadi, umwana wakwe Hefeli, umwana wakwe Gileadi, umwana wakwe Makili, umwana wakwe Manase, umwana wakwe Yosefu. Amazina ya ana yaya anaci a Maala, Nowa, Hogila, Milika na Tiliza. 
Awe mukwai yiiza ku nkolelo yakwe Mose, simapepo Eleaza, intunguluzi, nga ni uvi lyonsi pa mulyango wi Taalu lya Ukongano nga yati, 
“Swemo tata wafwilile mu lwanga ukwaula ukusya umwana umonsi nanti wenga. Nupya atali pi umba lyakwe Kola ilyatalamile Yawe. Wene waifwilile sile ukwi iifyo lyakwe iliiyele. 
Fwandi pacani cino izina lyakwe tata lingalowa mu mutundu wakwe? Mutupeele impanga naswe mukasi ka ina itu yonsi.”
Awe mukwai Mose atuula mulandu uwo kuli Yawe. 
Yawe nawe avwanga kunoli ati, 
 “Ana yakwe Zelofeadi yatiyavwanga icampomvu cuze. Fwandi icansambu kuti muyapeele impanga wa cipande cakwe isi cino wali nu kupelwa pa ina. 
Nupya ulondolwele na ina Izlaeli ukuti umuntu umwi ndi wafwa, ukwaula kusya umwana umonsi, muce mwapeela impanga ku mwana umwanaci ndi ali penepo. 
Ndi wene atakweti ana anaci, mukapeele impanga iyo ku ina aonsi. 
Ndi wene atakweti aina aonsi, mukapeele impanga iyo ku akazi kakwe isi aonsi. 
Isi nawe ndi atakweti aina aonsi, ali lino lyene mungapeela impanga iyo ku muntu ali wensi uwapalamisya ku akazi kakwe nupya uwamu luko lwakwe, kuti iye iyakwakwe. Cintu cii cice ciye isunde ku ina Izlaeli, wakwe vino Yawe wapeezile ilamulo kuli Mose.”
  Alino Yawe anena Mose ati, “Kwela umwamba uwamu myamba ya Abalimu pakuti ulole impanga ino namapeela aina Izlaeli. 
Amala sile wailola, alino umafwa, wakwe vino munyonko Aaloni wafwile, 
pamulandu wakuti mweili kwene mutayezile ilamulo lyane mu Lwanga lwa Zini. Lino iuvi lyonsi lyailizyanyizye ku Meliba, mwemo mwakanyile ukutaka amaka yane amuzilo pa manso yao.” (Meliba a kafukoka ka manzi ku Kadesyi mu Lwanga lwa Zini.)
Alino Mose anena Yawe ati, 
“Si angala Yawe Leza, kapeela wa umi ku antu yonsi, asontele iuvi lii intunguluzi 
 iyakuyakolelela pa nkolelo, ino ingayafumya nu kuingizya. Pano ndi cisi vivyo, iuvi lii lingaya wa mfwele izyaula mucemi.”
  Caleka Yawe anena Mose ati, “Tola Yoswa umwana umonsi wakwe Nuni, wiyo ali nu mupasi, umwikepo amakasa. 
Alino mutwale nu kumwimika ku nkolelo yakwe simapepo Eleaza nga ni iuvi lyonsi, nga lyene pa manso yakwe onsi ulande ukuti aliwe amatola amalo yako. 
Umupeleko na maka yako yamwi pakuti aina Izlaeli yonsi yamuyela. 
 Nga Lelo ali nu kulaiza kuli simapepo Eleaza. Aliwe alaamuzizya nu kumanya ukulonda kwane ukupitila mukuomvya Ulimu na Tumimu. Umu nzila kwene ii, Eleaza alaatungulula Yoswa nga na aina Izlaeli yonsi muli vyonsi vino viyapazi.” 
Mose fwandi ali pa kucita muno Yawe wamunenyile. Atoola Yoswa nu kumwimika pa manso yakwe Eleaza nga ni uvi lyonsi. 
 Alino amwikapo amakasa nu kumupeela ivyeo ivya kumulasika, wakwe muno Yawe wanenyile Mose.
Yawe apeela ilamulo kuli Mose ati, 
“Peela ilamulo lii ku ina Izlaeli uyanene uti, ‘Mulinzile ukusakamala ukutwalila Yawe amawila yakwe pa nsita ilinzile, uwila wa vyakulya uwakoca, uwa mununko usuma ukazanzya Yawe.’
“Uyanene ukuti yaa ali mawila ya cakulya yano mulinzile ukupeela kuli Yawe: apakupeela uwila wakoca cila wanda, yalinzile ukupeela yasuuku yaili ali nu mwaka onga nupya asi nu ulema uli onsi. 
Imfwele, suuku wenga, ali mpolelwa yakungocela akatondo, nga muze nawe amanguzi. 
Mwapeela impolelwa zii pamwi na kilogalamu wenga uwa usu utonyoleke ningo uwa wila wa cakulya uno yatikinkanya na mafuta yakwenga angalingana na lita wenga. 
Ukwene uli wila wakoca pee, uno inkolelo wapezilwe pa Mwamba wa Sinai uwa mununko usuma ukazanzya Yawe. Ukwene uli wila wakocela Yawe. 
Ivyakumwa vino yali nu kulunda penepo, vili nu kuya amawotolo yaili yakwe waini pali cila mfwele yonga. Ni vyakulya vivyo ivyakupeela kuli Yawe, yali nu kuviitila mu Ncende Yamuzilo. 
Imfwele yakwe ciili, suuku, uli nu kumupeela wa mpolelwa yakoca amanguzi apali pamwi nu wila wa vyakulya ni vyakumwa ndi muno cimayelanga mu katondo. Uu, uli wila uwakocela Yawe, uwa mununko usuma ukazanzya Yawe.
“Pa wanda wi Sabata muce mwapeela imfwele, yasuuku yaili a mwaka onga, izyaula ulema nanti umwi. Nu kulunda penepo uwila wakwe waini nu wila wa cakulya uwa makilogalamu yaili ya usu utonyoleke, uno yatikinkanya na mafuta ya miolivi. 
Fwandi uwila uwo uwakoca, uwakulundapo pa Sabata ku wila wakoca cila wanda pamwi ni vyakumwa kwene vyakweo.
“Pa wanda wakutandika umwezi, muce mwafyulila Yawe inyama zya wila wakoca, yacipambasi yaili, suuku wenga, utwana cinimbali utwa mfwele utwa mwaka onga nupya ututakweti ulema nanti umwi. 
Papela yakwe cila cipambasi, muce mwalunda penepo amakilogalamu yatatu ya wila wa cakulya uwa usu utonyoleke utikinkanye na mafuta ya miolivi. Na papela yakwe cila mfwele, suuku, muce mwalunda penepo amakilogalamu yaili ya wila wa cakulya uwa usu utonyoleke utikinkanye na mafuta ya miolivi. 
Papela yakwe cila mwana wa mfwele, muce mwalunda penepo kilogalamu wenga uwa wila wa cakulya uwa usu utonyoleke uno yatikinkanya na mafuta ya miolivi. Uwo uli wila wakoca, uwa mununko usuma ukazanzya Yawe. Ukwene uli wila wakocela Yawe. 
Papela yakwe cila cipambasi, muce mwalunda penepo uwila wa vyakumwa ukulingana icipimo ca malita yasano, pali suuku nawe amalita yatatu, alino pali cila kana ka mfwele napo amalita yaili. Fwandi uwo nayo uli wila wakwe cila mwezi uwakoca nu kupeela pali cila ndoleko ya mwezi mu mwaka. 
Alino ukulunda penepo pa wila wakoca nu wila wa vyakumwa uwa cila wanda yali nu kufyulila Yawe sawe wenga wa wila wa kwelela amaifyo.
  “Pa wanda uwalenga ikumi na yani uwa mwezi wakutandika, palinzile paya ukucindika uwanda wa Cimulo ca Ucilo. 
 Nupya pa wanda uwa mwezi kwene uwo uwalenga ikumi na yasano (15), yali nu kutandika kuzanganzila kuzevya kuko ukulasenda amanda cinimbali. Pa manda cinimbali yali nu kulya imikate isi na citutumusi. 
Pa wanda wakutandika kuzanganzila kuzevya kuko, yalinzile kukongana ku kupepa, nupya yatalinzile ukuombamo umulimo nanti umwi uno ukaombwa lyonsi. 
Yapele kuli Yawe uwila wakoca. Yapele tucipambasi twiili, suuku wenga nu twana cinimbali utwa mfwele, utwa mwaka onga nupya utusi nu ulema nanti umwi. 
Papela yakwe cila cipambasi, muce mwalunda penepo amakilogalamu yatatu ya wila wa cakulya uwa usu utonyoleke utikinkanye na mafuta ya miolivi. Alino pali suuku napo amakilogalamu yaili. 
Alino na pali cila wenga pa ana cinimbali ya mfwele, muce mwalunda penepo kilogalamu wenga. 
Kuye kweneko na sawe wenga uwa wila wa kwelela amaifyo kuti yacite ulutambi lwa kufuta amaifyo inu. 
Vii, vili vyakulunda pa wila wakoca uno yakapeela akatondo, amanda pe. 
Mu musango kwene uu ali vino muli nu kupeela uwila wa usu uwakocela Yawe cila wanda pa manda cinimbali, uwa mununko usuma ukazanzya Yawe. Mwapeela vivyo mu kulunda penepo pa wila wakoca wakwe cila wanda pamwi nu wila wakwe waini. 
Pa wanda uwalenga cinimbali muce mwalongana ku kupepa, nupya mutaezya ukuombamo umulimo uli onsi uno ukaombwa lyonsi.
  “Pa wanda wankolelo uwakuzevya Cimulo ca Uzombozi, lino mukapeela iviseekwa vyankolelo kuli Yawe, muce mwakongana pamwi ku kupepa, nupya mutakezye ukuombamo umulimo uli onsi uno ukaombwa lyonsi. 
Uwila wakoca wene muli nu kupeela kuli Yawe, uwa mununko usuma ukazanzya Yawe. Pakupeela, mupeele tucipambasi twiili, na suuku wenga, nu twana cinimbali utwa mfwele utwa mwaka onga, tuno tutakweti ulema nanti umwi. Uwila uu uwa mununko usuma ukazanzya Yawe. 
Papela yakwe cila cipambasi wa ng'ombe, muce mwalunda penepo amakilogalamu yatatu ya wila wa cakulya uwa usu utonyoleke utikinkanye na mafuta ya miolivi. Alino pali suuku napo amakilogalamu yaili. Uwila uu uwa mununko usuma ukazanzya Yawe. 
Alino na pali cila wenga pa ana cinimbali ya mfwele, muce mwalunda penepo kilogalamu wenga. 
Kuye kweneko na sawe wenga uwa lutambi lwa kufuta amaifyo inu. 
Vivyo vili vyakulunda penepo pa wila wakoca uwa kupeela cila wanda, na pa wila wa cakulya cico cino yakapeela penepo, nga nu wila wa vyakumwa. Inyama zii zyonsi zilinzile kuya izyaula ulema.
“Pa wanda wakutandika uwa mwezi uwalenga cinimbali, mulinzile kukongana ku mapepo, nupya mutakaombe umulimo uli onsi. Kunomuli uli wanda wakulizya intandala. 
Muli nu kupeela pa wanda uwo uwila wakoca, uwa mununko usuma ukazanzya Yawe. Vii, vili nu kuya kacipambasi konga, na suuku wenga, nu twana cinimbali utwa mfwele utwa mwaka onga tuno tutakweti ulema nanti umwi. 
Papela yakwe cila kacipambasi, muce mwalunda penepo amakilogalamu yatatu ya wila wa cakulya uwa usu utonyoleke utikinkanye na mafuta ya miolivi. Alino pali suuku napo amakilogalamu yaili. 
Alino na pali cila wenga pa ana cinimbali ya mfwele, muce mwalunda penepo kilogalamu wenga. 
Kuye kweneko na sawe wenga uwa wila wa kwelela amaifyo kuti mucite ulutambi lwa kufuta amaifyo inu. 
Vii, ali vyakulunda pa wila wakoca uno yakupeela cila wanda pa wanda wakutandika wa cila mwezi ukulunda penepo pa wila wa cakulya nga nu wila wa vyakumwa. Yene amawila akocela Yawe, amununko usuma ukazanzya Yawe.
  “Mu wanda uwalenga ikumi uwa mwezi uwalenga cinimbali, muce mwakongana pamwi ku mapepo. Muli nu kuikanya ukulya, alino nu kuntaomba umulimo uli onsi. 
Nupya muli nu kupeela kuli Yawe uwila wakoca, uwa mununko usuma ukazanzya Yawe. Muli nu kupeela kacipambasi konga, alino na suuku wenga, alino nu twana cinimbali utwa mfwele utwa mwaka onga, nupya ututakweti ulema nanti umwi. 
Papela yakwe cila kacipambasi, muce mulunde penepo amakilogalamu yatatu ya wila wa cakulya uwa usu utonyoleke utikinkanye na mafuta ya miolivi. Alino pali suuku napo amakilogalamu yaili. 
Alino na pali cila wenga pa ana cinimbali ya mfwele, muce mulunde penepo kilogalamu wenga. 
Kuye kweneko na sawe wenga uwa wila wa kwelela amaifyo, ukulunda pa wila wa kwelela amaifyo uwa lutambi lwa kufuta amaifyo nga napa wila wakoca uwa cila wanda ukulunda papela ya wila wa cakulya nu wila wa vyakumwa.
  “Umu wanda uwalenga ikumi na yasano, mu mwezi wakwe cinimbali kwene, mulinzile mwakongana ku kupepa, nupya mutalinzile ukuombamo umulimo nanti umwi uno ukaombwa lyonsi. Mulinzile ukuzanganzila kuzevya kuko ukulasenda amanda cinimbali mu kucindika Yawe. 
Muli nu kupeela uwila wakocela Yawe, uwa mununko usuma ukazanzya Yawe. Vili nu kuya tucipambasi ikumi na tutatu, yasuuku yaili nu twana twa mfwele utwa mwaka onga nato ikumi na tuni, ututakweti ulema nanti aumwi. 
Papela yakwe cila kacipambasi, muce mwalunda penepo amakilogalamu yatatu ya wila wa cakulya uwa usu utonyoleke utikinkanye na mafuta ya miolivi. Alino pali suuku napo amakilogalamu yaili. 
Alino na pali cila wenga pa ana ya mfwele, muce mwalunda penepo kilogalamu wenga. 
Kuye kweneko na sawe wenga uwa wila wa kwelela amaifyo. Vii, ali vyakulunda pa wila wakoca wakwe cila wanda pamwi nu wila wa cakulya nu wila wa vyakumwa.
“Pa wanda wakwe ciili, muli nu kupeela tucipambasi ikumi na twiili, yasuuku yaili nu twana twa mfwele utwa mwaka onga nato ikumi na tuni, ututakweti ulema nanti aumwi. 
Pamwi na yacipambasi, na yasuuku na ana ya mfwele, muli nu kupeela amawila ya cakulya na mawila ya vyakumwa kulingana ni mpendwa yakwe yacipambasi, yasuuku, na ana ya mfwele. 
Kuye kweneko na sawe wenga uwa wila wa kwelela amaifyo. Vivyo ali vyakungilizya pa wila wakoca uwa cila wanda pamwi nu wila wa cakulya nu wa vyakumwa vyao.
“Pa wanda uwalenga yatatu, muli nu kupeela ing'ombe, yacipambasi ikumi na wenga, yasuuku yaili, nu twana twa mfwele utwa mwaka onga ikumi na tuni ututakweti ulema nanti aumwi. 
Pamwi na yacipambasi, yasuuku na ana ya mfwele, muli nu kupeela amawila ya cakulya na mawila ya vyakumwa kulingana ni mpendwa yakwe yacipambasi, yasuuku, na ana ya mfwele. 
Kuye kweneko na sawe wenga uwa wila wa kwelela amaifyo. Vivyo ali vyakungilizya pa wila wakoca uwa cila wanda, nu wa cakulya nu wa vyakumwa vyao.
“Pa wanda wakwe cini muce mwatuula yacipambasi ikumi lyonga, yasuuku yaili, nu twana twa mfwele utwa mwaka onga ikumi na tuni ututakweti ulema nanti aumwi. 
Pamwi na yacipambasi, yasuuku na ana ya mfwele, muli nu kupeela amawila ya cakulya na mawila ya vyakumwa mu kulondela iceo kulingana ni mpendwa yakwe yacipambasi, yasuuku, na ana ya mfwele. 
Kuye kweneko na sawe wenga uwa wila wa kwelela amaifyo. Vivyo ali vyakungilizya pa wila wakoca uwa cila wanda, nu wa cakulya nu wa vyakumwa vyao.
“Pa wanda uwalenga yasano muce mwatuula yacipambasi fundimbali, yasuuku yaili, nu twana twa mfwele utwa mwaka onga ikumi na tuni ututakweti ulema nanti aumwi. 
Pamwi na yacipambasi, yasuuku na ana ya mfwele, muli nu kupeela amawila ya cakulya na mawila ya vyakumwa mukulondela iceo, kulingana ni mpendwa yakwe yacipambasi, yasuuku, na ana ya mfwele. 
Kuye kweneko na sawe wenga uwa wila wa kwelela amaifyo. Vii, ali vyakulunda pa wila wakoca uwa cila wanda, nu wa cakulya nu wa vyakumwa vyao.
“Pa wanda uwalenga mutanda muli nu kupeela ing'ombe, yacipambasi cinani, yasuuku yaili, nu twana twa mfwele utwa mwaka onga ikumi na tuni ututakweti ulema nanti aumwi. 
Pamwi na yacipambasi, yasuuku na ana ya mfwele, muli nu kupeela amawila ya cakulya na mawila ya vyakumwa mukulondela iceo, kulingana ni mpendwa yakwe yacipambasi, yasuuku, na ana ya mfwele. 
Kuye kweneko na sawe wenga uwa wila wa kwelela amaifyo. Vivyo ali vyakungilizya pa wila wakoca uwa cila wanda, nu wa cakulya nu wa vyakumwa vyao.
“Pa wanda uwalenga cinimbali muli nu kupeela ing'ombe, yacipambasi cinimbali, yasuuku yaili, nu twana twa mfwele utwa mwaka onga ikumi na tuni ututakweti ulema nanti aumwi. 
Pamwi na yacipambasi, yasuuku na ana ya mfwele, muli nu kutuula amawila ya cakulya na mawila ya vyakumwa mukulondela iceo, kulingana ni mpendwa yakwe yacipambasi, yasuuku, na ana ya mfwele. 
Kuye kweneko na sawe wenga uwa wila wa kwelela amaifyo. Vivyo ali vyakungilizya pa wila wakoca uwa cila wanda, nu wa cakulya nu wa vyakumwa vyao.
“Pa wanda uwalenga cinani, mulinzile kukongana ku mapepo nupya kusi ukuombamo umulimo uli onsi uno ukaombwa lyonsi. 
Muli nu kupeela uwila wakoca, uwa mununko usuma ukazanzya Yawe. Vili nu kuya cipambasi wenga, suuku wenga nu twana twa mfwele utwa mwaka onga nato cinimbali, vyonsi ivyaula ulema nanti umwi. 
Pamwi na yacipambasi, yasuuku na ana ya mfwele, muli nu kupeela amawila ya cakulya na mawila ya vyakumwa, mukulondela iceo, kulingana ni mpendwa yakwe yacipambasi, yasuuku, na ana ya mfwele. 
Kuye kweneko na sawe wenga uwa wila wa kwelela amaifyo. Vii, ali vyakulunda pa wila wakoca uwa cila wanda, nu wa cakulya nu wa vyakumya vyao.
“Vivyo ali vyeo vino muli nu kulondela pa kupeela amawila kuli Yawe mu manda inu yonsi a vimulo vyakuzevya. Vii, ali vya kulunda pa mawila inu akufikilizya ulayo uwakuzanzya Yawe, alino na pa mawila yakoca pamwi na mawila ya cakulya na a vyakumwa, nga na pa mawila autandano.”
Acino Mose ali pakunena aina Izlaeli vyonsi kulingana na vino Yawe wamupeezile ilamulo.
Mose wapeezile amazwi yautunguluzi ku ntunguluzi zya mitundu ya ina Izlaeli. 
 Ayanena ukuti umuntu ndi walaya kuli Yawe icilayo nanti walaya ukucita icintu cimwi, ale wene asi nu kusenuka nupya umwi zwi lino wavwanzile ku kanwa kakwe. Fwandi alinzile kufikilizya consi cino walavile ukucita.
Umukazyana ndi cakuti walaya nu mulapo kuli Yawe icilayo ca kumupeela icintu cimwi pa nsita lino acili mumwao mu ng'anda yakwe isi, 
nga isi nawe auvwa cino watalaya nanti ukupeela cimwi cakwe kamukole, lelo ukwaula ukulandapo cimwi, ale icilayo cakwe cili nu kufikiliziwa. 
Lelo isi ndi cakuti uwanda umwi wiiza wamanya umulandu, alino wamukanya ukufikilizya vino walaya nu mulapo, ale wene asi nu kufikilizya imilapo yonsi ino walavile ukucita nanti ukupeela cakwe kamukole. Fwandi Yawe nawe alaleka aye umuntungwa pamulandu wakuti isi uwamukanya.
Ndi cakuti umukazyana wanyepa utwazi nanti wata icintu icili consi nu kulapa walapa nu mulapo ukwaula ukwelenganya ningo, alino wasakwa nu kusakwa, 
wene alinzile ukufikilizya vyonsi vino walafile nanti kulaya suka sile ndi cakuti iya wakana lino uvwa cico. 
Lelo ndi cakuti iya wiza uvwa vino cali, nga amulesya kufikilizya icilayo cico, ale lyene ali ni nsambu ya kupasa icilayo cino walavile paula ukwelenganya ningo. Yawe nawe alamwelela.
Mukamfwilwa nanti umwanaci wino iya wamuta alinzile kufikilizya icilayo ni milapo yonsi ino walavile iya kuntakumako ku cintu cimwi.
Ndi cakuti umwanaci wino wasakwa walaya icilayo nanti walaya kuntakuma ku cintu cimwi, 
nga iya nawe lino uvwile atamunenyile nanti cimwi nupya atamukanyizye, ale lyene alinzile kufikilizya imilapo yakwe yonsi ino wene walavile ukucita nanti ukupeela cakwe kamukole. 
Lelo ndi cakuti iya wiza uvwa vino cali, nga amulesya kufikilizya imilapo iyo kumwi nu kupeela cakwe kamukole, lyene ale ali ni nsambu ya kupasa imilapo ino walavile nanti cimwi cino wali nu kupeela cakwe kamukole, apaula ukwelenganya ningo. Yawe nawe alamwelela, pamulandu wakuti iya watamulesya kufikilizya icilayo cakwe. 
Iya akweti insambu zya kuzumilizya kufikilizya nanti kupasa icilayo icili consi nanti umulapo uno wene wacita. 
Lelo ndi cakuti iya atamunenyile nanti cimwi cakumukanya pa wanda uwalondelela penepo, ale calanga ukuti wene alinzile kufikilizya umulapo uli onsi uno wene wacita nanti ukupeela cakwe kamukole cico. Iya watazumilizya icilayo pa kuntalanda cimwi cakumulesya pa wanda uno uvwile icilayo cico. 
Lelo ndi cakuti iya wiza wapasa icilayo cico lino uwanda watiupita, ale lyene aliwe wakwata umulandu pa muci wakwe.
Fwandi yaa, ali malamulo yano Yawe wapeezile Mose pamulandu ukumile umonsi nu muci, alino na pamulandu wakwe isi nu mwana umukazyana acili akwikala mu ng'anda yakwe isi.
Yawe anena Mose ati, 
“Landwila aina Izlaeli cilanduzi cakwe vino aina Midyani yayacitile. Pacisila cakuyalandwila, lyene ungafwa.”
Acino Mose anena antu ati, “Yamwi muli mwemwe kayatole ivyanzo pakuti tuye ku kulwisya aina Midyani nu kulandula pali vino yacisile ku ina Izlaeli. 
Muli cila mutundu wa ina Izlaeli mutume asilika izimbi lyonga ankondo.”
Acino iyaama aonsi amu nko zya ina Izlaeli, izimbi lyonga ukufuma muli cila mutundu. Yonsi pamwi yali ukulingana na mazimbi ikumi na yaili, yao aiteinye ku ulwi. 
Mose pali pakuyatuma ku nkondo. Ayapeela Pineasi umwana wakwe Eleaza simapepo, uwawakanga iviya vyamuzilo alino ni ntandala zyakulizya pa kuyasopa. 
Ali vino yaile yalwisya aina Midyani, wakwe vino Yawe wapeezile Mose ilamulo. Iyakoma aonsi yonsi. 
Iyasalipa na yamwene yasano ya ina Midyani, ali wakwe Evi, Lekemu, Zuli, Huli na Leba. Iyakomola kumwi na Balamu umwana wakwe Beoli.
Aina Izlaeli iyasenda anaci aina Midyani kumwi na ana yao kuno yikalanga. Iyapokolola ni viteekwa vyao ivili wa ng'ombe kumwi ni vyuma vyao. 
Iyasya yatumula nu moto nu koca imisumba yao muno yikalanga, kumwi ni nsakwe zyao. 
Alino lyene iyakusa vyonsi vino yasenzile kumwi na antu kwene ni viteekwa, 
iyavitwala kuli Mose na Eleaza simapepo alino nu kwi uvi lyonsi lya ina Izlaeli, yao akongine ku nsakwe yaku manyika aku Moabu, mu pipi na Yodani ulunga na Yeliko.
Mose, Eleaza simapepo nga ni ntunguluzi zyonsi zi uvi iyafuma mu nsakwenu kuya komenkaya ivita. 
Mose pasi pakusokela intunguluzi zya vita vyonsi, yamusika akalamba ampuka ya vita cila izimbi lyonga, alino na yamusika akalamba ya vita umwanda onga awezile ku nkondo. 
Alino ayuzya ati, “Uzye pacani cino mwaleka anaci yayo yonsi yasyale apuma? 
 Uzye mutamanyile ukuti yakwene ali yano apakulondela umpandamano wakwe Balamu yalenzile kuti aina Izlaeli yafutuke nu kusangukila Yawe mu mulandu wa pa Peoli, cakuti impungo yizile ipona pa ina Izlaeli. 
Aleni ndakai komini ana aonsi yonsi, mukome nu mwanaci wensi wiyo uwala watala wamanyana nu monsi. 
Lelo musye akazyana yonsi yano yasunga ivisungu vyao. Yene akwinu, mungayaomvya. 
Lyene mwensi mwemuno mwakoma umuntu ali wensi nanti mwakumizye ku cala mulinzile ukwikala kunzi ya nsakwe pa manda cinimbali. Pa wanda uwalenga yatatu nga na pa wanda uwalenga cinimbali mulinzile mwaisangulula mweisikulu kumwi na anaci yano mwasenzile mu nkondo. 
Mulinzile ukufula insalu zinu zyonsi, na vyonsi ivyapangwa ku mpapa, na vyonsi ivyapikulwa na uulu wa mavumbu ya mbuzi, na vyonsi ivyapangwa ni mbao.”
Alino Eleaza simapepo nawe anena asilika yano yawezile ku nkondo ati, “Icipope conga pa masunde yano Yawe wanenyile Mose aeci cakuti, 
zaabu, siluva, umukuwa, ivyela, ivikopo nu mutovwe, 
nga ni cili consi icitangapya mu moto, muce mucizimwile mu moto, ali lino lyene cingaya icisangulule. Nga lelo kwene cili nu kusangululwa mu manzi akufumya amakombela. Nupya consi, cico icingapya mu moto naco kwene icakupisya mu manzi. 
Pa wanda uwalenga cinimbali muce mukafule ivyakuzwala vinu. Ali lino lyene mulaya asangululwe nga lyene mungazumiliziwa kuswilila mu nsakwe.”
Yawe anena Mose ati, 
“Wewe na Eleaza simapepo, pamwi ni ntunguluzi zyuze izi uvi, mulinzile kupenda ivisampwe vyonsi vino mwasenzile kumwi na antu ni nyama kwene. 
Alino uwankanye ivisampwe apakasi. Citika wakwe vivyo upeele antu aile ku kulwa inkondo. Alino citika muze upeele ku antu yonsi asyala. 
Ku cipande ca vita, ivyalwile inkondo ufumye kweneko uwila wakwe Yawe. Icintu conga pa myanda isano muli cila vintu, ciye mu viteekwa, mu antu, muli yapunda nanti mu viteekwa vinono. 
Uwatola icipande conga icakupeela simapepo Eleaza, wa wila ucindamisye wakwe Yawe. 
Ku cipande ca ina Izlaeli, uwafumya kweneko icintu conga pa makumi yasano. Ciye mu antu, mu viteekwa vikalamba, muli yapunda, mu viteekwa vinono nu mu nyama zyonsi, uwapeela aina Levi akaomba umulimo mwi Taalu lya Ukongano” 
Acino Mose na Eleaza simapepo yacisile wakwe vino Yawe wapeezile ilamulo kuli Mose.
Fwandi ivisampwe vyonsi vino vyasile pali vino aile ku nkondo yaile yasampa vyali ndi vii: imbuzi ni mfwele zyali 675,000, 
ing'ombe zyali 72,000, 
yapunda yali 61,000, 
nga na anaci atatazile yamanye umonsi yali 32,000.
Icipande cuze, ca visampwe cino yapile ivita ivyaile ku nkondo, cali wakwe vii mu kulondolola: imfwele ni mbuzi zyali 337,500, 
nga muli zizyo, 675 uli wila uno yapaatwilile Yawe, 
ing'ombe zyali 36,000, nga muli zizyo, 72 uli wila uno yapaatwilile Yawe, 
yapunda 30,500, nga muli yayo, 61 uli wila uno yapaatwilile Yawe, 
antu yali 16,000, nga muli yayo, 32 uli wila uno yapaatwilile Yawe. 
Acino Mose wapeezile uwila kuli Eleaza simapepo wa wila ucindamisye uno wapelwa kuli Yawe, wakwe vino Yawe wapeezile ilamulo kuli Mose.
Icipande cino iuvi lya ina Izlaeli lyapilwe, cali icili conga na cino aile ku nkondo yapilwe. 
Icipande cii uvi, imfwele ni mbuzi vyali 337, 500, 
Ing'ombe zyali 36,000, 
yapunda yali 30,500, 
na antu 16,000. 
Ukufuma mu cipande cii cino iuvi lya ina Izlaeli lyapilwe, Mose watozile conga pa makumi yasano ya azya ni vinyama wakwe vino Yawe wapeezile ilamulo. Alino avipela ku ina Levi aombanga incito ya mwi Taalu lya Ukongano.
Alino yamusika ampuka ya vita cila izimbi lyonga, na yamusika ampuka ya vita umwanda onga, iyaya kuli Mose 
iyamunena yati, “Musambazi, aomvi yako yatiyapenda antu yano yasenzile ku nkondo, iyazana ukuti pasi nanti wenga wino yaponzizye. 
Ali cino cila muntu muno tuyelile twaleta utuntu tumwi tuno twalombwile utwapangwa kuli zaabu. Twati katuvipeele kuli Yawe kuti yatucitile ulutambi lwa kufuta amaifyo. Ni vintu vivyo vili wakwe tunekelesi, utuwangili, amakoza aku makasa, imbalaminwe, amaelena ni viyembelo vyuze.”
Mose nawe pamwi na Eleaza simapepo, iyatola zaabu pamwi nu tuyembelo tonsi kunoyali. 
Uwila wakwe zaabu onsi uno yamusika akalamba ya vita yapezile kuli Yawe wanyomile amakilogalamu angapalama ku myanda iili. 
Yao asilika atali yamusika ya vita, yene yaisungile ivintu vino yasamfile aisikulu. 
Acino Mose pamwi na Eleaza simapepo, iyatola zaabu kuli yamusika akalamba ya vita umwanda onga, na yamusika ya vita izimbi, iyatwala ukwi Taalu lya Ukongano pakuti Yawe acingilile antu yakwe.
Amu mutundu wakwe Lubeni na wakwe Gadi yakweti iviteekwa ivivule cuze, ing'ombe ni mfwele. Lyene ilola ukuti impanga zya ina Yazeli na ina Gileadi iziyalinga ukucemelako iviteekwa ivikalamba. 
Acino yaile kuli Mose na Eleaza simapepo nu ku ntunguluzi zyuze zi uvi, iyayanena yati, 
“Umuputule uu uwa mpanga ino Yawe wataazwilizya aina Izlaeli ukwingila mwenemo, imisumba ya Ataloti, Diboni, Yazeli, Nimula, Hesyiboni, Eleale, Sibamu, Nebo, nga na Beoni, 
twalola ukuti isuma cuze ukucemelako iviteekwa. 
Swemo fwandi twalenga impanga iyo ukuti ili ino mutwankanye. Nupya swemo tusikulonda ukulamba ku mbalama ya Yodani.”
Mose aasuka ati, “Uzye mukunena ukuti anyonko ndi yaya ku nkondo mwemo mulasyala mutenzi kuno kwene? 
Uzye kuko kusi kuli kutovola auzo apakukana ingila mu mpanga ino Yawe walaya? 
 Nupya vivyo kwene avino na yaso yacisile lino nayatumile ku kwendezya impanga, ala tuli ku Kadesyi Banea. 
Pacisila cakutumbela impanga ilya suka iyafika nu ku Cifoloma ca Esyikoli, yalola vino impanga ili, yene yatovwile aina Izlaeli, ukukana ingila mu mpanga ino Yawe wayapile. 
 Yawe nawe wasosile, nga alapa ati, 
‘Nalapa ukuti pamulandu wakuti yatatwalilile ukuya acumi kunondi, kusi nanti wenga uwamu antu yonsi ali ni myaka amakumi yaili nanti ukuluta, yano yafumile mu mpanga ya Eguputo, alalola impanga ino nalavile Abulaamu, Isaki, na Yakobo.’ 
Umulapo uwo wakumile umuntu wensi ukufumyako sile Kalebu umwana wakwe Yefune umwina Kenizi alino na Yoswa umwana umonsi wakwe Nuni. Yao ali yano yalondile vino Yawe walondanga umucumi. 
Yawe wasokile aina Izlaeli nga aleka yalulumba mu lwanga pa myaka amakumi yani, mpaka inkulo yonsi ino itamuzanzizye ifwa. 
Mwalola lyene mwe ntalanganyi mwe! Mwapyanikizya pali yaso. Mwalundapo na pa cipyu cakwe Yawe cino wakwatile aina Izlaeli lili. 
Ndi mwala mwatalamila Yawe, nupya kwene wene alatazyela antu ya yonsi mu lwanga, nga mwemwe mulalenga kuti yalowe”.
Lyene nayo iyapalamila Mose iyamunena yati, “Utale fwandi utuzumilizye kukuula amaluwa ya viteekwa vitu ni misumba mwakuti aci itu na ana itu yatundumale. 
Lyene alino swemo sweisikulu tulasenda ivyanzo nu kukolelela aina Izlaeli pa nkolelo. Tulayatwala nu ku ncende ino yayasontelile. Ana itu yalasyala yakwikala mu misumba izingulusye na malinga ku mulandu wa kuyacingilila ku ikazi ya mpanga ii. 
Tukulaya ukuti tutalatala tuswilile kumwitu suka sile tukasininkizye ukuti cila muntu mu ina Izlaeli wakwata impanga. 
Alino swemo tutalakwata impanga ku mbalama yuze ya Yodani, pamulandu wakuti twapelwa mpiti impanga muno mbalama lwaku ufumondaka wakwe Yodani.”
Mose apakuvwa vivyo aasuka ati, “Kwene mu cumi ndi cakuti mukulandilila, pa manso yakwe Yawe nani ali cino nkuti icisuma iteyanyini ku ulwi. 
Aonsi yonsi akwinu akalwa ulwi yalinzile kulamba Luzi lwa Yodani na pi lamulo lyakwe Yawe yalinzile kuzanza anisi itu suka Yawe ayacimvye 
nu kupoka impanga ilya. Pacisila cakwe cico mungawela, pamulandu wakuti ala mwatimufikilizya umulimo winu kuli Yawe nu ku ina Izlaeli asyala. Lyene Yawe angamunena ukuti impanga ii lwaku ufumondaka wa Yodani iyakwinu. 
Lelo ndi mwaposiwa ukucita cii, ale mwaifya kuli Yawe nga sininkizini ukuti mulavunukwa pa maifyo inu. 
Aleni lyene kuulini imisumba umwa kwikala aci inu na ana inu, mukuule ni vitata umwa kusunga imfwele ni mbuzi zinu. Lelo mulinzile kufikilizya vino mwalaya ukucita!”
Aina Gadi na amu mutundu wakwe Lubeni iyanena Mose yati, “Musambazi, icumi tulacita wakwe vino watupeela ilamulo. 
Aci itu pamwi na ana itu pamwi ni ng'ombe ni mfwele yalasyala yakwikala mu misumba ya kuno ku Gileadi. 
Lelo swensi swemuno tuli ni vyanzo tulalamba mu mbalama ku kulwa inkondo ndi muno Yawe wavwangile.” 
 Lyene Mose pali pakupeela malamulo kuli Eleaza simapepo na Yoswa umwana umonsi wakwe Nuni nga nu ku ntunguluzi zya ng'anda zya mitundu ya ina Izlaeli, ati, 
“Ndi cakuti aina Gadi na amu mutundu wakwe Lubeni yalamba Luzi lwa Yodani ku kulwa inkondo pamwi namwe, alino mwaya mwacimvya ulwi ku maka yakwe Yawe, lyene muce muyapeele impanga ilya ya Gileadi iye iyakwao. 
Lelo ndi cakuti yatasenzile ivyanzo vyao, yakana nu kulamba, ale lyene yali nu kwankanyiwa impanga mu Kenani pamwi na ina Izlaeli yauze.”
Alino aina Gadi na amu mutundu wakwe Lubeni yamunena yati, “Musambazi, tulacita wakwe vino Yawe wapeela ilamulo. 
Tulalamba imbalama yakwe Yodani pamwi ni vyanzo vitu, wakwe vino Yawe wapeela ilamulo, pakuti yace yatupele impanga itu kuno mbalama ya Yodani.”
Acino Mose aankanya umutundu wakwe Gadi na wakwe Lubeni nga na citika wa mutundu wakwe Manase umwana wakwe Yosefu, impanga yonsi yakwe Siooni umwene wa ina Amoli, na yakwe Ogi umwene wa ina Basyani, ukuminkanya kumwi ni misumba yonsi ni mpanga iyayazinguluka. 
Aina Gadi iyakuululula imisumba izingulusye amalinga iya Diboni, Ataloti, Aloeli, 
Atiloti Syofani, Yazeli, Yogobeya, 
Beti Nimula, nga na Beti Halani, nga yakuula ni vitata vya mfwele ni mbuzi zyao. 
Aina Lubeni nayo iyakuululula imisumba ya Hesyiboni, Eleale, Kilyataimu, 
Nebo, Baali Meoni (amazina yaa yasenulwa), na Sibima. Lino yizile iyakuululula imisumba iyo, iyaitemela amazina yauze.
Amu mupanda wakwe Makili umwana wakwe Manase yaile ku Gileadi, iyapoka impanga nu kuzinga aina Amoli aikala mwenemo. 
Acino Mose apeela Gileadi ku aluko lwakwe Makili, amu mupanda wakwe Manase, nga nayo muli muno yikala. 
Yaili, uwamu mupanda wakwe Manase, nawe aya apoka imizi ya kweneko nga aitemela amazina ati, “Imizi yakwe Havoti Yaili.” 
Noba nawe aya azanza nu kupoka umusumba wa Kenati kumwi ni mizi ya mumbali, nga autemela ni zina lyakwe, lya Noba.
Katulole vino ulendo wa ina Izlaeli wali ukufuma ku Eguputo ukulingana ni mitundu yao. Yene yatungululwanga kuli Mose na Aloni 
Cila kukatuka Mose walembanga incende ino yafuma kweneko, wakwe vino Yawe wamupeezile ilamulo.
Aina Izlaeli iyatenuka ukufuma ku Lamesesi pa wanda uwalenga ikumi na yasano uwa mwezi wakutandika, uwanda uwalondelilepo uwanda wa Cimulo ca Ucilo ica kutandika. Yafumile nu kupama ala aina Eguputo yakulola na manso yao ntontonto, 
ala yakuzika na ana yao amayeli yano Yawe wakomile. Pa kucita vii, Yawe walanganga ukuti wene wakwatisya amaka ukuluta tuleza twa ina Eguputo.
Fwandi avino antu yafumile ku Lamesesi nga iyaya yakuula insakwe ku Sukoti. 
Yafuma ku Sukoti, iyaya yakuula insakwe ku Etamu pa lutwe lwa lwanga. 
Yafumile ku Etamu, iyasenuka ku cisila ku Pi Hailoti, lwaku ufumondaka wa Baali Zefoni, nga iyaya yakuula insakwe pipi nu ku Migidoli. 
Lino yasya Pi Hailoti, iyapita muli yemba ukuya mu lwanga, nga pacisila cakupita amanda yatatu mu Lwanga lwa Etamu, iyaya yakuula insakwe ku Mala. 
Iyasya Mala iyaya ku Elimu, kuno kwali tufukoka twa manzi ikumi na twiili nga nu tuncindu amakumi cinimbali. Akuli kuno yakuula insakwe.
Iyasya Elimu nga iyaya yakuula insakwe mu nkumba yakwe Yemba Muyenzu. 
Iyasya Yemba Muyenzu iyaya yakuula insakwe ku Lwanga lwa Sinai. 
Iyasya insakwe yaku lwanga lwa Sinai iyaya yakuula insakwe ku Dofuka. 
Iyasya Dofuka iyaya yakuula insakwe ku Alusyi. 
Iyasya Alusyi iyaya yakuula insakwe ku Lefidimu, kuno kutali amanzi akuti antu yamwe.
Iyasya Lefidimu iyaya yakuula insakwe ku Lwanga lwa Sinai. 
Iyasya Lwanga lwa Sinai iyaya yakuula insakwe ku Kibuloti Hataava. 
Iyasya Kibuloti Hataava iyaya yakuula insakwe ku Hazeloti. 
Iyasya Hazeloti iyaya yakuula insakwe ku Litima. 
Iyasya Litima iyaya yakuula insakwe ku Limoni Pelezi. 
Iyasya Limoni Pelezi iyaya yakuula insakwe ku Libina. 
Iyasya Libina iyaya yakuula insakwe ku Lisa. 
Iyasya Lissa iyaya yakuula insakwe ku Keelata. 
Iyasya Keelata iyaya yakuula insakwe ku Mwamba wa Syefeli. 
Iyasya Mwamba wa Syefeli iyaya yakuula insakwe ku Halada. 
Iyasya Halada iyaya yakuula insakwe ku Makeloti. 
Iyasya Makeloti iyaya yakuula insakwe ku Taati. 
Iyasya Taati iyaya yakuula insakwe ku Tela. 
Iyasya Tela iyaya yakuula insakwe ku Mitika. 
Iyasya Mitika iyaya yakuula insakwe ku Hasyimona. 
Iyasya Hasyimona iyaya yakuula insakwe ku Moseloti. 
Iyasya Moseloti iyaya yakuula insakwe ku Bene Yaakani. 
Iyasya Bene Yaakani iyaya yakuula insakwe ku Holi Hagidigadi. 
Iyasya Hagidigadi iyaya yakuula insakwe ku Yotibata. 
Iyasya Yotibata iyaya yakuula insakwe ku Abulona. 
Iyasya Abulona iyaya yakuula insakwe ku Ezioni Gebeli. 
Iyasya Ezioni Gebeli iyaya yakuula insakwe ku Kadesyi, mu Lwanga lwa Zini. 
Iyasya Kadesyi iyaya yakuula insakwe ku Mwamba wa Holi, mu mupaka waku Edomu.
  Api lamulo lyakwe Yawe, Aaloni simapepo akwela pa Mwamba wa Holi. Ali pano waile afwila pa wanda wakutandika umwezi uwalenga isano uwa mwaka uwalenga amakumi yani pacisila lino aina Izlaeli yafuma mu Eguputo. 
Aaloni wali ni myaka 123 lino wafwile pa Mwamba wa Holi.
  Umwene waku Aladi mu Kenani, uwikalanga ku Negebu, uvwile ukuti aina Izlaeli yatiyafika. 
Iyasya Mwamba wa Holi iyaya yakuula insakwe ku Zalimona. 
Iyasya Zalimona iyaya yakuula insakwe ku Punoni. 
Iyasya Punoni iyaya yakuula insakwe ku Oboti. 
Iyasya Oboti iyaya yakuula insakwe ku Iye Abalimu, ku mupaka waku Moabu. 
Iyasya Iyimu iyaya yakuula insakwe ku Diboni Gadi. 
Iyasya Diboni Gadi iyaya yakuula insakwe ku Alimoni Dibulataimu. 
Iyasya Alimoni Dibulataimu iyaya yakuula insakwe ku myamba yaku Abalimu, pipi nu ku Nebo. 
Iyasya myamba yaku Abalimu iyaya yakuula insakwe ku manyika aku Moabu, mu pipi na Yodani ulunga na Yeliko. 
Kuku kwene mu manyika aku Moabu akuno iyaya yakuula insakwe mu nkumba yakwe Yodani kutandikila ku Beti Yesyimoti mpaka ukufika ku Abeli Syitimu.
Alino Yawe anena Mose, ala yali mu manyika aku Moabu mbalama yuze ya Yodani, ulunga na Yeliko, ati, 
“Nena aina Izlaeli ukuti lino mumalamba nu kufika mu Kenani, 
mulinzile ukuzinga aikazi yamwenemo yonsi kwene. Monone nu tuluwi twao tonsi tuno yawaza na tuno yengulula kwene. Mukonone ni ncende zyao kwene zino yakapepela mwenemo. 
Muli nu kupoka impanga yao, nu kwikala amuno mwemwe mumaikalanga. Anene namupeela impanga ilya kuti iye iyakwinu. 
 Muce mwankanye ningo impanga ukulingana ni mitundu inu. Mukaomvye musango wakupendola pa kwankanya. Umutundu uno ukweti antu aingi uli uno muce mupeele impanga ikulu. Na uno wacepelako imuupela impanga icepelile kweneko. Nupya pano caponela lino mukupendola pali pano imumupela ni mpanga yakwe. Muce mwankanye impanga ukulingana ni mpendwa umwayela ivikolwe vinu vyonsi. 
Nga lelo ndi mwala mwakana ukuzinga aikazi ya mpanga iyo ino ili pa mbalama inu, ale lyene yano mwasya, yano mwatengela yalaya intazi kuli mwemwe. Yalaya wa ntongola mu manso inu, nupya wa myunga mu mbazo zinu. Yalamucuzya pe mu mpanga muno mulaikala. 
Nani lyene ndamucita wakwe vino napanga ukuyacita.”
Yawe anena Mose ati, 
“Peela aina Izlaeli amalamulo yaa. Lino mulingila mu Kenani, impanga ino nkumupeela, imipaka ya ncende inu ilaya ndi vii. 
Umupaka uwaya lwaku kaeya ulatandikila ukufuma mu Lwanga lwa Zini ukwemanya nu mupaka waku Edomu. Alino nu mupaka winu uwa kwi kasa lyakwe ndilo, ulatandikila ku ufumondaka, lwa ku mpela ku kaeya kakwe Yemba wa Musilya. 
Alino ukize ukasenukile lwaku kaeya, ulunga nu mulundu wa Akilabimu, nu kupitila ku Zini, ukwiza tunkila ku Kadesyi Banea. Alino wize ulungame ku Hazali Adali nu kupita ku Azimoni. 
Ukufuma ku Azimoni, umupaka ulafutukila ku cifoloma ca kaluzi akalungama ku Eguputo nu kwizafika kuli Yemba wa Adiliya.
“Umupaka waku uwondaka wene ulaya a Yemba kwene wa Adiliya.
“Umupaka waku katutu nao ulaya vii. Ulatandikila kuli Yemba wa Adiliya ukufika ku Mwamba wa Holi. 
Alino ukutandikila ku Mwamba wa Holi mpaka ku Lebo Hamati. Lyene umupaka uwo ukalungame uwingililo waku Hamati nu kwiza ku Zedadi, 
nu kupuzinkanya ku Zifuloni, alino ulapelela ku Hazali Enani.
“Umupaka waku ufumondaka nao ulaya ndi vii. Ulatandikila ku Hazali Enani ukufika ku Syefamu. 
Umupaka uwo ukafumilile ku Syefamu ukutentemukila ku Libula, lwaku ufumondaka wa Aini, utentemukile nupya ukupambata Yemba wa Galile, 
alino alondela Luzi lwa Yodani nu kufika kuli Yemba wa Musilya.
   Acino Mose apeela ilamulo ku ina Izlaeli ati, “Ikwene ili mpanga ino mulankana ukuomvya inzila ya kupendola. Ili mpanga ino Yawe wanenyile ukupeela imitundu fundimbali na onga pakasi. 
Imitundu iili, wakwe Gadi na wakwe Lubeni alino na wakwe Manase pakasi, yene yatoola mpiti impanga yao. 
Imitundu iyo yankanyiziwa mpiti impanga iyaya ku ufumondaka wa Luzi lwa Yodani, ulunga na Yeliko.”
Yawe anena Mose ati, 
“Eleaza simapepo na Yoswa umwana umonsi wakwe Nuni yali nu kwankanya antu impanga.” 
Alino mukatole ni ntunguluzi yonga muli cila mutundu, iyakulola vino yakwankanya impanga. 
Na mazina ya antu yao aeya: Kalebu umwana wakwe Yefune, intunguluzi ukufuma mu mutundu wakwe Yuda. 
Syemueli umwana wakwe Amiudi, intunguluzi ukufuma mu mutundu wakwe Simeoni. 
Elidadi umwana wakwe Kisiloni, intunguluzi ukufuma mu mutundu wakwe Benjamini. 
Buki umwana wakwe Yogili, intunguluzi ukufuma mu mutundu wakwe Dani. 
Hanieli umwana wakwe Efodi, intunguluzi ukufuma mu mutundu wakwe Manase umwana wakwe Yosefu. 
Kemueli umwana wakwe Syifutani, intunguluzi ukufuma mu mutundu wakwe Efulemu umwana wakwe Yosefu. 
Elizafani umwana wakwe Palinaki, intunguluzi ukufuma mu mutundu wakwe Zebuluni. 
Palitieli umwana wakwe Azani, intunguluzi ukufuma mu mutundu wakwe Isakali. 
Aiudi umwana wakwe Syelomi, intunguluzi ukufuma mu mutundu wakwe Asyeli. 
Pedaeli umwana wakwe Amiudi, intunguluzi ukufuma mu mutundu wakwe Nafutali.
Yakwene ali antu yano Yawe wapeezile umulimo wa kwangalila ukwankanyiziwa kwa mpanga mu Kenani, ku ina Izlaeli.
  Yawe anena Mose, ala yali mu manyika aku Moabu, umupipi na Yodani, ulunga na Yeliko, ati, 
“Nena aina Izlaeli ukuti yalinzile ukupeela aina Levi ku mpanga yao, imisumba iya kwikala mwenemo alino ni mpanga yamulemvwe iyakucemela mwenemo ino izingulwike imisumba iyo. Misumba iyo ilaya ivifulo vyao ivyakwikala mwenemo. 
Yene yalakwata imisumba yakwikala mwenemo nga ni mpanga yamulemvwe iyakucemela mwenemo iviteekwa vyao ivili wa ng'ombe, imbuzi, imfwele, yapunda, ni viteekwa vyuze ivyasyala. 
Impanga yamulemvwe iyakucemela mwenemo umuli nu kupeela ku ina Levi ili nu kutandikila pa cimpinda ca musumba. Ili nu kutalimpa amamita ukuzinguluka. 
Ukunzi ya musumba mukapime nako amamita 900, ku lusansa lwaku ufumondaka amamita 900, ku lusansa lwaku kaeya amamita 900, ku lusansa lwaku uwondaka amamita 900, alino nu ku katutu nako kwene amamita 900, nu musumba ula uli pakasi. Cifulo cii ili mpanga yao yamulemvwe iya kucemela mwenemo iya misumba iyo.”
“Misumba mutanda pali ino mumapeela aina Levi, ilinzile yaya iyakuzina mwenemo. Ni misumba iyo ilinzile yaya iyakuti umwi ndi watala umulandu uwakukoma umuntu, ali kuno angaya akazine. Nupya muyalundilepo imisumba nayuze amakumi yani na yaili. 
Ali cino fwandi imisumba yao yonsi pamwi ilinzile ukuya 48, apali pamwi ni mpanga yamulemvwe iyakucemela mwenemo. 
Misumba ino mukupeela aina Levi mulinzile mwaipenda ku mpanga ya ina Izlaeli. Wiyo uwakwata impanga ikulu ali wino mungafumya kweneko imisumba ivuleko. Na wino wakwata impanga icepe, nawe mungafumya kweneko imisumba icepelileko. Cila wensi ali nu kucekulako kamwi aka kupeela ku ina Levi, pa misumba ino wakwata, ukulingana ni mpanga ino wapilwe.”
  Yawe apeela ilamulo kuli Mose 
kuti anene aina Izlaeli ati, “Lino mulalamba Luzi lwa Yodani nu kwingila mu mpanga ya Kenani, 
muce musolole imisumba iyakuzina mwenemo, kuko kuno umwi uwakoma umuze ukwaula umufulo angutukila. 
Misumba iyo ilinzile yaya iyakuzina mwenemo apa kuutuka yakalandula ya wazi. Nu wakoma atanga afwe suka yatala yamupingula api umba. 
Ni misumba iyo ili nu kuya mutanda, ili misumba yakupuukila kweneko ku kuzina. 
Misumba itatu muipele ku mbalama yakwe Yodani, alino nayuze itatu nayo ku Kenani, pakuti konsikonsi kuye imisumba yakupuukila kweneko ku kuzina. 
Aina Izlaeli yonsi nga na inamasi kwene yano yiiza yikala kunomuli, ndi umwi wakoma umuntu umwi ukusi ku mufulo, wene angapuukila ku muzi onga pa mizi iyo mutanda ku kuzina.”
Lelo kwene ndi cakuti umwi wakoma umuntu ku canzo ca cela, wiyo wene ale inkomi sile. Ni nkomi nayo kwene ilinzile ukukomwa. 
Ndi cali cakuti wamupola ni we lino alemile mu minwe, nu muntu wiyo wafwa, ale wene inkomi nga nawe kwene alinzile wakomwa. 
Nanti wamulimula ni cimuti cino alemile, nga umuntu wiyo wafwa nu kufwa, ale wene inkomi. Ni nkomi nayo kwene ilinzile ukukomwa. 
Kalandula wa wazi ali wino alinzile ukukoma umuntu uwakomile umuntu muze ku mufulo. Ndi wamukomenkanya sile ukumukoma.
Ndi cakuti umuntu umwi uwazunya umuze wamukoma, ukumulandu nu lupato, nanti wamupola na cimwi nu kufwa wafwa, 
nanti sile wamuma ni kofi wafwa, ale uwamumile ali nu mulandu, nga nawe kwene alinzile ukukomwa. Nupya kalandula wa wazi ndi wamukomenkanya, ali nu kumukoma.
Lelo ndi cakuti wene wamukomile ukwaula ulupato, ale caya sile nsula ali wamukoma wafwa, pa kumusunka nanti kumutama na cimwi. 
Nanti limwi atamuweni, alino wamuponyezya iwe, nu kufwa wafwa, umucifulo cakuti atamupata nanti panono, 
ale iumba lyonsi lili nu kuputula umulandu umukulondela amalamulo aya penepo pa muntu uwakoma umuze na kalandula wa wazi. 
Iuvi lilinzile kutaasya umuntu wino yapeela umulandu wa utazi wa katwe kuli kalandula wa wazi. Nupya yalinzile kumuswilizya ku musumba wa kuzina kuno wapuukile. Kuli kuno ali nu kutala aikala, suka sile lino Simapepo Mukulu uwapakwa amafuta yamuzilo ace afwe. 
Uwakomile umuntu ndi cala camukumba wafuma mu musumba uno wapuukilako ku kuzina, 
alino na kalandula wa wazi wamukomenkanya, ukunzi ya mpanga ya musumba wa kuzina, ale lyene kalandula wa wazi ali nu kumukoma nupya atange apelwe umulandu uwa kukoma. 
Pano isunde ilya penepo ilyakuti, uwakoma umuntu ali nu kusyala mu musumba wa kuzina mpaka Simapepo Mukulu ace afwe alino lyene angaswilila ku musumba wakwe kuno wafumile. 
Amasunde yao, yali nu kusyala kuli mwemwe nu kuya ainu amanda pe. Ali masunde akuwakisya konsi kuno mulikala.
  “Umwi ndi wakoma umuze wafwa, wene atanga apingulwe ukufwa ukwaula yakambone akumusinila. Nupya yatange yamupingule ukufwa pa umboni wa muntu wenga sile. 
Mutakezye ukutoola ulupiya lwa mafukakanwa pa kutuula umuntu ku mulandu wa kukoma umuntu muze. Nawe kwene alinzile ukukomwa. 
Mutakezye ukuzumila ulupiya ulwa muntu uwakoma umuze, pakuti aswilile ku musumba wakwe ukufuma zuwa mu musumba wa kuzina lino Simapepo Mukulu atacili afwe. 
Mutakowezya impanga ino mukaikala mwenemo. Utazi wa katwe ukakowezya impanga. Nupya kutangaya kucitila impanga ulutambi lwa kufuta amaifyo pa kuzwisya uwazi, suka sile wiyo kwene uwazwisizye uwazi wa muntu ali wino angalipa uwazi wakwe pa kuuzwisya pa mpanga iyo. 
Mutakowezya impanga ino mukaikala mwenemo nupya muno nani kwene nkaikala mwenemo, pasi pano ne Yawe nkaikala pakasi ka ina Izlaeli.”
Intunguluzi zyamu lupwa longa zyamu mupanda wakwe Yosefu, izyafumile mu luko lwakwe Gileadi umwana wakwe Makili, umwana wakwe Manase, iziza kuli Mose. Lyene pa manso yakwe Mose na pa manso ya ntunguluzi na aikolo yonsi a nko zya ina Izlaeli, izilanda iziti, 
 “Yawe wanenyile umusambazi witu ukupeela aina Izlaeli impanga nu kuyankanya ningo mu kuomvya umusango wa kupendola. Nupya Yawe kwene uwanenyile umusambazi witu Mose ukupeela icipande ca mwina witu Zelofeadi ku ana yakwe anaci. 
Lelo ndi cakuti yasakwa ku onsi amu mutundu uze uwa ina Izlaeli, ale icipande cakwe cilasenka ku vipandwa vya mpanga ya vikolwe vitu. Lyene mwalola, ale lyene ni cipande ca mpanga iya mutundu uno yalaya mwenemo cilakulilako. Alino ni cipande ca mpanga ino yatupile cilakulilako. 
Alino lyene Mwaka wa Ukuluzi lino uliza ufike, ali lino aina Izlaeli yalalunda icipande cakwe anaci amu cipande ca mutundu uno yalayela mwenemo. Nupya cilafuma nu ku cipande ca mutundu wa vikolwe vitu.”
Ku maka yi zwi lyakwe Yawe Mose apeela ilamulo ku ina Izlaeli ati, “Amu mutundu uwamu mupanda wakwe Yosefu yatiyalanda ivya mpomvu. 
Amazwi yano Yawe wasokolwela ana yakwe Zelofeadi akazyana aeya. Yangasakwa kuli wensi wino yatemwa, cikulu sile yasakwe ku mitundu pali iyo iyakwe ya isi. 
Icipande ca ina Izlaeli cisi nu kufuma kweneko nu kuya ku mutundu uze. Aina Izlaeli yonsi wenga wenga yali nu kusyala sile ni cipande caupyani ca mpanga ya mutundu wa vikolwe vyao. 
Ali cino fwandi umukazyana wensi uwakwata icipande ca mpanga, mu mutundu onga uwa ina Izlaeli, ali nu kutwalwa kuli umwi uwa luko longa lwakwe isi. Pali pakuti cila wenga uwamu ina Izlaeli asunge icipande caupyani cakwe isi. 
Icipande fwandi citange cifume ku mutundu onga nu kuya ku uze, pano cila mutundu uwa ina Izlaeli ulinzile kusunga impanga ino wapyana.”
Caleka ana yakwe Zelofeadi, anaci, ali pakucita wakwe vino Yawe wapeezile Mose ilamulo. 
Ana yaa yakwe Zelofeadi, Maala, Tiliza, Hogila, Milika, na Nowa, yatwitwe ku avyala yauze aku mutwe. 
Pamulandu wakuti yatwitwe mu nko zyamu mupanda wakwe Manase umwana wakwe Yosefu, icipande ca mpanga cawelelile ku mutundu wa nko zyakwe ya isi.
Fwandi yao ali masunde na malamulo yano Yawe wapeezile aina Izlaeli ukupitila mu mazwi yakwe Mose ku manyika aku Moabu, pipi nu Luzi lwa Yodani, ulunga na Yeliko.
