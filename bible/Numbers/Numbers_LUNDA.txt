Hamwaka wamuchiyedi hafuminuwu aIsarela mwituŋa daEjipitu, hefuku damuchimu dakakweji kamuchiyedi muchinkalampata chakuSinayi, mwitenti dakubulakena, Yehova wahosheli naMosi,
nindi, Mwakachinda mwashikila chipompelu chawanyana kaIsarela chejima, mwahita yisaka yawu, mwahita mavumu awankakulula jawu, mwachindilawu majina awamayala ejima, kumutu kumutu;
kutachikila hadi anyaka makumi ayedi (20) nakubadikamu, amuIsarela ejima ayaŋa kunjita, akayichinda kudeyi naAroni mwahita majitawu.
Mwakekala namayala akwila hamuchidi iyala wumu, hamuchidi iyala wumu, mwahita nyichidi yejima, anyanta anyitaŋa yawankakulula jawu ejima.
Majina awamayala imwakemana nawu diwenawa; wakuRubeni; Elizuri mwana kaShedeyuri.
WakuSimeyona; Shelumiyeli mwana kaZurishadayi.
WakuYuda; Nahashoni mwana kaAminadabi.
WakuIsakari; Netaneli mwana kaZuwari.
WakuZebuluni; Eliyabi mwana kaHeloni.
Wakudi anyana kaYosefu; wakuEfweremi; Elishama mwana kaAmihudi; wakuManase; Ŋamaleli mwana kaPedazuri.
WakuBenjamini; Abidani mwana kaGideyoni.
WakuDani; Ahiyezeri mwana kaAmishadayi.
WakuAsheri; Pagiyeli mwana kaOkirani.
WakuGadi; Eliyasafwi mwana kaDeyuweli.
WakuNafwatali; Ahira mwana kaEnani.
Wenawa diwu akunjikiluwu muchipompelu, owu atulamba ahanyichidi yawankakulula jawu; diwu anyanta amakombakaji awaIsarela.
Mosi naAroni atambikili amayalawa atenenuwu hamajina.
Apompesheli chipompelu chejima hamu hefuku damuchimu dakakweji kamuchiyedi, ashimwini mwasemukilawu, mwasemukilawu mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, kumutu kumutu.
Mwamulejeluwu Mosi kudi Yehova, dimu mwayichindililiyi muchinkalampata chakuSinayi.
Anyana kaRubeni, wedi waIsarela mumakiŋu awu mwahita yisaka yawu, mwahita mavumu awankakulula jawu, mwachindililuwu majina awamayala ejima, kumutu kumutu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waRubeni, ashikili mumakombakaji makumi awana natanu nadimu, nankulakaji jitanu (46,500).
Akudi anyana kaSimeyona, mumakiŋu awu mwahita yisaka yawu; mwekalila mavumu awankakulula jawu, achindiluwu mwachindililuwu majina awamayala ejima, kumutu kumutu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waSimeyona, ashikili mumakombakaji makumi atanu natanu nawana, nankulakaji jisatu (59,300).
Akudi anyana kaGadi mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waGadi ashikili mumakombakaji makumi awana natanu, nankulakaji jitanu nayimu namakumi atanu (45,650).
Akudi anyana kaYuda, mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waYuda ashikili mumakombakaji makumi atanu nayedi nawana, nankulakaji jitanu nayimu (74,600).
Akudi anyana kaIsakari, mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waIsakari, ashikili mumakombakaji makumi atanu namakombakaji awana, nankulakaji jiwana (54,400).
Akudi anyana kaZebuluni, mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waZebuluni, ashikili mumakombakaji makumi atanu natanu nayedi, nankulakaji jiwana (57,400).
Akudi anyana kaYosefu akudi anyana kaEfweremi, mumakiŋu awu, mwahita yisaka yawu, mwahita mavumu awankakulula jawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waEfweremi, ashikili mumakombakaji makumi awana nankulakaji jitanu (40,500).
Akudi anyana kaManase, mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waManase, ashikili mumakombakaji makumi asatu namakombakaji ayedi, nankulakaji jiyedi (32,200).
Akudi anyana kaBenjamini, mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waBenjamini, ashikili mumakombakaji makumi asatu namakombakaji atanu, nankulakaji jiwana (35,400).
Akudi anyana kaDani, mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi nakubadikamu, ayilaŋa kunjita ejima;
achindiluwu kumuchidi waDani ashikili mumakombakaji makumi atanu nadimu, namakombakaji ayedi, nankulakaji jitanu najiyedi (62,700).
Akudi anyana kaAsheri mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waAsheri ashikili mumakombakaji makumi awana nekombakaji dimu, nankulakaji jitanu (41,500).
Akudi anyana kaNafwatali, mumakiŋu awu, mwahita yisaka yawu, mwahita mavumu awankakulula jawu, mwachindililuwu majinawu, kutachikila hadi anyaka makumi ayedi (20) nakubadikamu, ayilaŋa kunjita ejima;
achindiluwu kumuchidi waNafwatali, ashikili mumakombakaji makumi atanu namakombakaji asatu, nankulakaji jiwana (53,400).
Wenawa diwu achindiluwu, wowachindiluwu kudi aMosi naAroni, natulamba twawaIsarela, amayala ikumi nayedi (12), hevumu dankakulula yamuntu iyala wumu, hevumu dankakulula yamuntu iyala wumu.
Dichi akudi anyana kaIsarela ejima achindiluwu mwahita mavumu awankakulula jawu, kutachikila hadi anyaka makumi ayedi (20) nakubadikamu, amuIsarela ayilaŋa kunjita ejima;
eŋa, achindiluwu ejima ashikili mumakombakaji nkulakaji jitanu nayimu namakombakaji asatu, nankulakaji jitanu namakumi atanu (603,550).
Hakwila aLevi mwahita muchidi wawatata jawu hiyayichindili nawuku.
Muloŋa Yehova wahosheli naMosi nindi,
Hakwila muchidi waLevi bayi wakawuchindaku, kuyichindila hamu nawanyana kaIsarela nehi;
aLevi wakayikunjika kumudimu waTabanaka yaWunsahu, niwayuma yekalamu yejima niwayuma yayu yikwawu yejima. Akasendaŋa Tabanaka niyuma yayu yejima; akayihembaŋa, akateekaŋa kuTabanaka kwi-ndo.
Chikwila Tabanaka hiyikuya, aLevi akayilemonaŋa; chikwila Tabanaka hiyikuteeka aLevi akayilemaŋa; mwenyi wakadataku akamujaha.
Anyana kaIsarela akateekaŋa wejima wawu awa hohachiimba chawu, awa hohachiimba chawu, kumpandelu yawu, kumpandelu yawu, mwahita majitawu.
Hakwila aLevi akateekaŋa kuTabanaka yaWunsahu kwi-ndo kulonda chipompelu chawanyana kaIsarela akabuli kuchizuwila; aLevi akatalaŋa mudimu waTabanaka yaWunsahu.
Dimu mweliluwu anyana kaIsarela; mwamulejeluwu Mosi kudi Yehova.
Yehova wahosheli nawaMosi naAroni,
nindi, Anyana kaIsarela akateekaŋa wejima wawu, awa kumpandelu yawu, awa kumpandelu yawu, nayinjikijilu yamavumu awankakulula jawu; akateekaŋa kwakwihi netenti dakubulakena kwi-ndo.
Akateekaŋa kumutamba wamusela kwaselelaŋa itaŋwa wowakwampandelu yachiimba chaYuda, mwahita majitawu, wakekala kalamba kawanyana kaYuda yowu Nahashoni mwana kaAminadabi.
Ninjita yindi niachindiluwu ashikili mumakombakaji makumi atanu nayedi namakombakaji awana, nankulakaji jitanu nayimu (74,600).
Awa akateeka kwakwihi nayena akwamuchidi waIsakari; wakekala kalamba kawanyana kaIsakari yowu Nataneli mwana kaZuwari.
Ninjita yindi niachindiluwu ashikili mumakombakaji makumi atanu namakombakaji awana, nankulakaji jiwana (54,400).
Muchidi waZebuluni; wakekala kalamba kawanyana kaZebuluni yowu Eliyabi mwana kaHeloni;
ninjita yindi niachindiluwu ashikili mumakombakaji makumi atanu natanu nayedi, nankulakaji jiwana (57,400).
Achindiluwu kuchiimba chaYuda ejima ashikili mumakombakaji nkulakaji namakumi atanu nasatu, namakombakaji atanu nadimu, nankulakaji jiwana (186,400), mwahita majitawu diwu akatwaminaŋaku.
Kumutamba wakukabeta kakuchidiilu diku kwakekalaŋa mpandelu yachiimba chaRubeni mwahita majitawu; kalamba kawanyana kaRubeni yowu Elizuri mwana kaShedeyuri.
Ninjita yindi niachindiluwu ashikili mumakombakaji makumi awana natanu nadimu, nankulakaji jitanu (46,500).
Awa akateeka kwakwihi nayena akwamuchidi waSimeyona; kalamba kawanyana kaSimeyona yowu Shelumiyeli mwana kaZurishadayi.
Ninjita yindi niachindiluwu ashikili mumakombakaji makumi atanu natanu nawana, nankulakaji jisatu (59,300).
Nimuchidi waGadi; kalamba kawanyana kaGadi yowu Eliyasafwi mwana kaReyuweli;
ninjita yindi niachindiluwu ashikili mumakombakaji makumi awana natanu, nankulakaji jitanu nayimu namakumi atanu (45,650).
Achindiluwu kuchiimba chaRubeni, ashikili mumakombakaji nkulakaji namakumi atanu nekombakaji dimu, nankulakaji jiwana namakumi atanu (151,450), mwahita majitawu. Dichi chendu chamuchiyedi.
Himukulondela itenti dakubulakena hamu nachiimba chawaLevi, mukachi kayiimba mwateekelaŋawu dimu mwakanyamukilaŋawu nawa, awa nahawu, awa nahawu, kumpandelu jawu, kumpandelu jawu.
Kumutamba wakumujika diku kwakekalaŋa mpandelu yachiimba chaEfweremi mwahita majitawu. Kalamba kawanyana kaEfweremi yowu Elishama mwana kaAmihudi.
Ninjita yindi niachindiluwu ashikili mumakombakaji makumi awana, nankulakaji jitanu (40,500).
Muchidi wakakuma kwakwihi nayena muchidi waManase. Kalamba kawanyana kaManase yowu Ŋamaleli, mwana kaPedazuri.
Ninjita yindi niachindiluwu ashikili mumakombakaji makumi asatu nayedi, nankulakaji jiyedi (32,200).
Nimuchidi waBenjamini kalamba kawanyana kaBenjamini yowu Abidani mwana kaGideyoni;
ninjita yindi niachindiluwu ashikili mumakombakaji makumi asatu natanu, nankulakaji jiwana (35,400).
Achindiluwu kuchiimba chaEfweremi ashikili mumakombakaji nkulakaji namakombakaji atanu nasatu, nankulakaji yimu (108,100), mwahita majitawu. Dichi chendu chamuchisatu.
Kumutamba wakukabeta kakuchimunswa, diku kwakekalaŋa mpandelu yachiimba chaDani mwahita majitawu. Kalamba kawanyana kaDani, yowu Ahiyezeri mwana kaAmishadayi.
Ninjita yindi niachindiluwu ashikili mumakombakaji makumi atanu nadimu nayedi, nankulakaji jitanu najiyedi (62,700).
Awa akateekaŋa kwakwihi nayena akwamuchidi waAsheri. Kalamba kawanyana kaAsheri, yowu Pagiyeli mwana kaOkirani.
Ninjita yindi niachindiluwu ashikili mumakombakaji makumi awana nekombakaji dimu, nankulakaji jitanu (41,500).
Nimuchidi waNafwatali; kalamba kawanyana kaNafwatali yowu Ahira mwana kaEnani;
ninjita yindi niachindiluwu ashikili mumakombakaji makumi atanu namakombakaji asatu, nankulakaji jiwana (53,400).
Achindiluwu kuchiimba chaDani ashikili mumakombakaji nkulakaji namakumi atanu, namakombakaji atanu nayedi, nankulakaji jitanu nayimu (157,600). Dichi chendu chakakumaŋa munyima mwahita mpandelu jawu.
Wenawa diwu achindiluwu hadi anyana kaIsarela, mwahita mavumu awankakulula jawu; achindiluwu muyiimba yejima mwahita majitawu, ashikili mumakombakaji nkulakaji jitanu nayimu, namakombakaji asatu, nankulakaji jitanu namakumi atanu (603,550).
Hakwila aLevi hiyayichindili nawanyana kaIsarelaku, mwomwamulejeluwu Mosi kudi Yehova.
Mwamulejeluwu Mosi kudi Yehova mwejima, dimu mweliluwu anyana kaIsarela; mwateekelelaŋawu kumpandelu jawu, kumpandelu jawu, dimu mwanyamukililaŋawu, hayisaka yawu, hayisaka yawu, mwahita mavumu awankakulula jawu.
Yeniyi diyi nsaŋu yachisaka chaAroni naMosi hampinji yahosheliyi Yehova naMosi hampidi yaSinayi.
Tiyenu majina awanyana kaAroni amayala diwu awa; wawedi Nadabi, niAbihu, niEleyazari, niItamari.
Wenawa diwu majina awanyana kaAroni amayala wowatupristu awayishiluwu manji akunjikiluwu kukalakala mudimu wawupristu.
ANadabi naAbihu afwilili kumesu aYehova halambwiluwu kesi kacheŋi kumesu aYehova muchinkalampata chakuSinayi, hiyadiŋi nanyanaku; Eleyazari naItamari diwu akalakeli mudimu wawupristu kumesu atata yawu Aroni.
Yehova wahosheli naMosi,
nindi, Letaku muchidi waLevi kwakwihi wuyiimiki kumesu akapristu Aroni kulonda akamukalakelaŋa.
Akatalaŋa nimudimu windi nimudimu wachipompelu chejima kumesu etenti dakubulakena, kulonda akakoŋaŋa mudimu waTabanaka.
Akahembaŋa yuma yetenti dakubulakena yejima, akatalaŋa mudimu wawanyana kaIsarela kulonda akakoŋaŋa mudimu waTabanaka.
Wakanoni aLevi wakayinkuwu aAroni nawanyanindi amayala, akamwinkuwu chikupu hanyijimba yawanyana kaIsarela.
Wakaambuluhu Aroni nawanyanindi amayala, akatalaŋa wupristu wawu; mwenyi wakadataku akamujahi.
Yehova wahosheli naMosi,
nindi, Tiya, Ami mudi anyana kaIsarela nanonumu aLevi, nayihiŋishi mudi awedi awanyana kaIsarela ejima asambilaŋa kuvwalika mumavumu awamama jawu; aLevi akekalaŋa ambala amami;
muloŋa awedi ejima ambala amami; ifuku dinatapili awedi ejima amwituŋa daEjipitu nadijilikilili awedi amuIsarela ejima, niawantu niawanyama akekalaŋa ambala amami, yami Yehova.
Yehova wahosheli naMosi muchinkalampata chakuSinayi,
nindi, Chindaku anyana kaLevi mwahita mavumu awankakulula jawu, mwahita yisaka yawu; wakachindi amayala ejima kutachikila hadi akakweji kamu niakubadikamu.
Mosi wayichindili mwomwahosheliyi Yehova, mwomwamulejeluwu.
Anyana kaLevi amayala mwahita majinawu diwenawa; iwu Gereshoni, iwu Kohati, iwu Merari.
Majina awanyana kaGereshoni amayala mwahita yisaka yawu diwenawa; iwu Libini, iwu Shimeyi.
Anyana kaKohati amayala mwahita yisaka yawu; iwu Amarama, iwu Izihari, iwu Heberoni, iwu Uziyeli.
Anyana kaMerari mwahita yisaka yawu; iwu Mahali, iwu Mushi. Diyi yisaka yawaLevi mwahita mavumu awankakulula jawu.
AkwaGereshoni adiŋi nichisaka chawaLibini, nichisaka chawaShimeyi, diyi yisaka yawaGereshoni.
Achindiluwu mwachindilaŋawu amayala ejima, kutachikila hadi akakweji kamu nakubadikamu, achindiluwu ashikili mumakombakaji atanu nayedi nankulakaji jitanu (7,500).
Yisaka yawaGereshoni yakateekaŋa kunyima yaTabanaka kumujika.
Kalamba kevumu dawankakulula jawaGereshoni yowu Eliyasafwi mwana kaLayeli.
Mudimu wetenti dakubulakena wakatalaŋawu anyana kaGereshoni wowaTabanaka, nitenti, nichibutishi chadu, niihina dakukudikaŋa muchisu chetenti dakubulakena,
nimahina akukudikaŋa kuchipaŋu, niihina dakukudikaŋa muchisu chachipaŋu chekala kuTabanaka chanyeŋumuka nikukameŋa kakulambwila, ninyonji yayu ninyidimu yejima yakundama kuyumiyi.
AkwaKohati adiŋi nichisaka chawaAmarama, nichisaka chawaIzihari, nichisaka chawaHeberoni, nichisaka chawaUziyeli, diyi yisaka yawaKohati.
Mwachindilaŋawu amayala ejima, kutachikila hadi akakweji kamu niakubadikamu, ashikili mumakombakaji atanu nasatu nankulakaji jitanu nayimu (8,600), wowu atalilaŋa mudimu wamalala.
Yisaka yawanyana kaKohati yakateekaŋa kumutamba waTabanaka wakukabeta kakuchidiilu.
Kalamba kevumu dawankakulula jayisaka yawaKohati yowu Elizafwana mwana kaUziyeli.
Mudimu wawu wakatalaŋawu wowachimbaŋu, namesa, nenoŋu, nitumeŋa twakulambwila nayuma yamalala yakalakalaŋawu nachu, niihina damuchisu, ninyidimu yejima yakundama kuyumiyi.
Wakekala mwanta wawatulamba twawaLevi yowu Eleyazari mwana kakapristu Aroni, diyi wakatalaŋa akwakutala mudimu wamalala.
AkwaMerari adiŋi nichisaka chawaMahali, nichisaka chawaMushi; diyi yisaka yawaMerari.
Achindiluwu mwachindilaŋawu amayala ejima, kutachikila hadi akakweji kamu niakubadikamu, ashikili mumakombakaji atanu nadimu, nankulakaji jiyedi (6,200).
Kalamba kevumu dawankakulula jayisaka yaMerari yowu Zuriyeli mwana kaAbihayili. Akateekaŋa kumutamba waTabanaka wakukabeta kachimunswa.
Mudimu wayikunjikiluwu anyana kaMerari, wowu wakutalaŋa mapulaŋa aTabanaka ninkaŋalu yayu, niyishimi yayu, nimayandayu, niyuma yayu, nimudimu wayu wejima.
Niyishimi yachipaŋu chanyeŋumukaku nimayandayu, nimpopu jayu, ninyonji yayu.
Akateekaŋa kumesu aTabanaka kumusela, kumesu etenti dakubulakena kwaselelaŋa itaŋwa, wowaMosi naAroni nawanyanindi, atalaŋa mudimu wamalala wakukoŋela anyana kaIsarela. Mwenyi wakadataku akamujahi.
ALevi achindiluwu ejima, achindiluwu kudi aMosi naAroni mwayilejeluwu kudi Yehova, mwahita yisaka yawu, amayala ejima akutachikila hadi akakweji kamu niakubadikamu, ashikili mumakombakaji makumi ayedi namakombakaji ayedi (22,000).
Yehova wamwilili Mosi, nindi, Chindaku awedi awanyana kaIsarela amayala ejima kutachikila hadi akakweji kamu niakubadikamu, wuchindi majinawu.
Wakantambwili aLevi, yami Yehova, ahiŋi mudi awedi ejima awanyana kaIsarela; niyimuna yawaLevi yihiŋi mudi awedi ejima ayimuna yawanyana kaIsarela.
Mosi wachindili awedi ejima awanyana kaIsarela, mwomwamulejeliyi Yehova.
Awedi amayala ejima mwayichindililuwu majinawu kutachikila hadi akakweji kamu niakubadikamu, achindiluwu ashikili mumakombakaji makumi ayedi nayedi, nankulakaji jiyedi namakumi atanu nayedi nasatu (22,273).
Yehova wahosheli naMosi,
nindi, Tambulaku aLevi ahiŋi mudi awedi ejima awanyana kaIsarela, niyimuna yawaLevi yihiŋi muyimuna yawu. ALevi akekalaŋa ambala amami; yami Yehova.
Awa awedi awanyana kaIsarela nkulakaji jiyedi, namakumi atanu nayedi nasatu (273) anabadikuhu hadi aLevi achindiluwu.
Kayitambwili siliva yakweseka na 55 grams hamuntu hamuntu, mweseka chesekelu chakumalala kulonda wuyikuuli nachu.
Owu mali akukuula nachu, awa akamotokamu wakayinki aAroni nawanyanindi amayala.
Mosi watambwili owu mali akukuula nachu kudi aLevi amotokelumu hadi akuuliluwu.
Watambwili mali owu kudi anyana kaIsarela siliva ya 15.5 kg, mwomuchesekelu chakumalala.
Mosi wanoneni mali anawa akuuliluwu, wayinkeli aAroni nawanyanindi amayala, mwomwamulejeluwu Mosi kudi Yehova.
Yehova wahosheli naMosi naAroni,
nindi, Chindenu anyana kaKohati amayala, muyambuli hadi anyana kaLevi mwahita yisaka yawu, mwahita mavumu awankakulula jawu.
Kutachikila hadi anyaka makumi asatu (30) nakushikija kudi anyaka makumi atanu (50) ayaŋa kunjita ejima, kulonda akakalakalaŋa mudimu wamwitenti dakubulakena.
Tiyenu mudimu wawanyana kaKohati wamwitenti dakubulakena wayuma yasweja kujila.
Chakelaŋa chiimba hichikunyamuka, aAroni nawanyanindi akeŋilaŋa, akakululaŋa ihina dakujika nachu, akabutaŋa nachu chimbaŋu chaWunsahu;
hiyakashaŋahu chibutishi chayitembi yayikayi, hiyakaalaŋahu ihina dawuzeeli hohu dejima, hiyakaloŋaloŋamu nyikambu yachu.
 Hamesa yamankendi akutentekaŋa kumesu aNzambi akaalaŋahu ihina dawuzeeli, hiyakashaŋahu niyeŋa, nitutuwa, nimbashila, nimpasa jakuhuŋujolaŋa nachu; hakekalaŋa nimankendi amafuku ejima;
akaalaŋahu ihina dichinana nge-e, akabutaŋahu chibutishi chayitembi yayikayi, hiyakaloŋaloŋamu nyikambu yayu.
Akanonaŋa ihina dawuzeeli, akabutaŋa hawimenu wenoŋu datoŋekaŋa, nimanoŋu adu, ninzamba jadu, nituyeŋa twadu twakujima nachu, niyipunda yadu yamanji yejima yakalakalaŋawu nachu mudimu wadu;
akadishaŋa niyuma yadu yejima muchibutishi chayitembi yayikayi, akadishaŋa hanyikambu.
 Hakameŋa kawuru kakwochela insensi akaalaŋahu ihina dawuzeeli, akabutaŋahu chibutishi chayitembi yayikayi akaloŋaŋamu nyikambu yaku,
akanonaŋa yuma yamudimu yejima yakalakalaŋawu nachu mumalala, akayishaŋa mwihina dawuzeeli, akayibutaŋa nachibutishi chayitembi yayikayi, akayishaŋa hanyikambu.
Akafumishaŋa mawuti kukameŋa kakulambwila, akaalaŋahu ihina dawusombu;
akashaŋahu yuma yaku yejima yakalakalaŋawu nachu mudimu waku, niyifwoyu yaku yakesi, nitutuwa twaku twanyisomu, nimafwosholu aku, niyeŋa yaku, yoyuma yakukameŋa kakulambwila yejima; akaalaŋahu chibutishi chayitembi yayikayi, akaloŋaŋamu nyikambu yaku.
Chakela aAroni nawanyanindi anakumishi dehi kubutabuta malala niyuma yamalala yejima, hakelaŋa antu hiyakunyamuka hachiimba, dihu hakenzaŋawu anyana kaKohati nakuyisenda, bayi akakwata kuyuma yajilaku, akenda kafwa. Yumiyi yamwitenti dakubulakena diyi yakasendaŋawu anyana kaKohati.
Mudimu wakatalaŋayi Eleyazari mwana kakapristu Aroni wowu wamanji enoŋu, niwainsensi yevumba dadiwahi, niwamulambu wawuŋa wahefuku hefuku, niwamanji akuwayisha nachu, akatalaŋa mudimu waTabanaka wejima niyuma yekalamu yejima, wowu malala niyuma yawu.
Yehova wahosheli naMosi naAroni,
nindi, Bayi mwakafumisha muchidi wayisaka yawaKohati mukachi kawaLevuku;
tiyenu chimwakayilaŋa hakakundamaŋawu kwakwihi nayuma yasweja kujila, kulonda akahandi akabuli kufwa; aAroni nawanyanindi akeŋilaŋa nakuyilejaleja, mukwamudimu amuleja mudimu windi, mukwakusenda amuleja chisenda chindi;
aKohati bayi akeŋilaŋa nakumona yuma yajilaku hela kukewukilaku disu, akenda kafwa.
Yehova wahosheli naMosi,
nindi, Chindaku nawa nianyana kaGereshoni amayala, mwahita mavumu awankakulula jawu, mwahita yisaka yawu;
wakachindi ákwimanaŋa kumudimu ejima, kutachikila hadi anyaka makumi asatu (30) nakushikija kudi anyaka makumi atanu (50), kulonda akelaŋa mudimu wamwitenti dakubulakena.
Mudimu wayisaka yawaGereshoni wowakukalakalaŋa niwakusendaŋa yisenda;
akasendaŋa mahina aTabanaka, niitenti dakubulakena, nichibutishi chadu, nichibutishi chayitembi yayikayi chekala hewulu, niihina dakujikaŋa muchisu chetenti dakubulakena;
nimahina akukudikaŋa kuchipaŋu, niihina dakujikaŋa kuchisu chachipaŋu chanyeŋumuka Tabanaka nikameŋa kakulambwila, ninyonji yawu, niyuma yamudimu wawu wejima, muwililu wayumiyi yejima, wena diwu akakoŋaŋamu.
Mudimu wawanyana kaGereshoni wejima, hela wakusendaŋa yisenda yawu yejima, hela wakukoŋaŋa nyidimu yawu yejima, akayilejaŋawu kudi aAroni nawanyanindi, diwu mwakakunjika kutala yisenda yawu yejima.
Weniwu diwu mudimu wayisaka yawanyana kaGereshoni mwitenti dakubulakena, akayitalaŋa kudi Itamari mwana kakapristu Aroni.
Hakwila anyana kaMerari amayala kayichindi mwahita yisaka yawu, mwahita mavumu awankakulula jawu,
wakachindi ákukwata kumudimu ejima, kutachikila hadi anyaka makumi asatu (30) nakushikija kudi anyaka makumi atanu (50), kulonda akelaŋa mudimu wetenti dakubulakena.
Yisenda yakatalaŋawu mwakakoŋelaŋawu mudimu wawu wejima mwitenti dakubulakena wowamapulaŋa, nankaŋalu jadu, nayishimi yadu, namayandayu;
niyishimi yachipaŋu chanyeŋumukaku, nimayandayu, nimpopu jayu, ninyonji yayu, niyuma yayu yejima, hamu namudimu wayu wejima, yuma yakatalaŋawu yakasendaŋawu mwakayitenenayu hejina hejina.
Weniwu diwu mudimu wayisaka yawanyana kaMerari, mwahita mudimu wawu wejima mwitenti dakubulakena, watalaŋayi Itamari mwana kakapristu Aroni.
AMosi naAroni nawatulamba twachipompelu achindili anyana kawaKohati amayala mwahita yisaka yawu, mwahita mavumu awankakulula jawu,
kutachikila hadi anyaka makumi asatu (30) nakushikija kudi anyaka makumi atanu (50), wowu ákwatili kumudimu wejima wawu, amudimu wamwitenti dakubulakena.
Achindiluwu mwahita yisaka yawu ashikili mumakombakaji ayedi nankulakaji jitanu najiyedi namakumi atanu (2,750).
Wenawa diwu achindiluwu hayisaka yawaKohati, wowu ákalakelaŋa mwitenti dakubulakena, wowu ejima achindiluwu aMosi naAroni mwomwayilejeleliyi Yehova kukanwa kaMosi.
Anyana kaGereshoni amayala achindiluwu mwahita yisaka yawu, mwahita mavumu awankakulula jawu,
kutachikila hadi anyaka makumi asatu (30) nakushikija kudi anyaka makumi atanu (50), wowu ákwatili kumudimu wejima wawu, amudimu wamwitenti dakubulakena,
achindiluwu mwahita yisaka yawu, mwahita mavumu awankakulula jawu, ashikili mumakombakaji ayedi, nankulakaji jitanu nayimu, namakumi asatu (2,630).
Wenawa diwu achindiluwu hayisaka yawanyana kaGereshoni, wowu ákalakelaŋa mwitenti dakubulakena wejima wawu, wowu achindiluwu aMosi naAroni mwayilejeliyi Yehova.
Achindiluwu hayisaka yawanyana kaMerari amayala; mwahita yisaka yawu, mwahita mavumu awankakulula jawu,
kutachikila hadi anyaka makumi asatu (30) nakushikija kudi anyaka makumi atanu (50), wowu ákwatili kumudimu wejima wawu, amudimu wamwitenti dakubulakena,
achindiluwu mwahita yisaka yawu, ashikili mumakombakaji asatu nankulakaji jiyedi (3,200).
Wenawa diwu achindiluwu hayisaka yawanyana kaMerari achindiluwu aMosi naAroni mwayilejeleliyi Yehova kukanwa kaMosi.
ALevi achindiluwu ejima, achindiluwu aMosi naAroni nawatulamba twawaIsarela, mwahita yisaka yawu, mwahita mavumu awankakulula jawu,
kutachikila hadi anyaka makumi asatu (30) nakushikija kudi anyaka makumi atanu (50), ejima eŋililaŋa nakwila mudimu wakukalakalaŋa nimudimu wakusendaŋa yisenda mwitenti dakubulakena,
achindiluwu ashikili mumakombakaji atanu nasatu, nankulakaji jitanu namakumi atanu nasatu (8,580).
Ayichindili kudi Mosi mwomwamulejeliyi Yehova, mwahita nyidimu yawu, mwahita yisenda yawu, wejima wawu; dimu mwayichindililiyi mwomwamulejeluwu Mosi kudi Yehova.
Yehova wahosheli naMosi,
nindi, Yileji anyana kaIsarela akafumishi muchiimba akweti musoŋu wekowa wakudisambwisha ejima, niápwekaŋa ejima, nianajiloli namufu;
mwakayifumishumu niamayala niambanda, mwakayifumishi muchiimba akashakami hanzi, kulonda abuli kujilola chiimba chawu munashakamami.
Anyana kaIsarela elili chochochu, ayifumishili muchiimba; mwahosheliyi Yehova naMosi dimu mweliluwu anyana kaIsarela.
Yehova wahosheli naMosi,
nindi, Hoshaku nawanyana kaIsarela neyi, Neyi kudi muntu hela hiiyala hela himumbanda, wukuputola nshidi yaputolaŋawu antu, namotoki izu daYehova, owu muntu natanyi dehi.
Aketeji mwanaputoliyi, akafuti mwashikila muloŋa chikupu, akalunjikuku chibalu chamuchitanu, akamwinki owu adiyi nindi namuloŋa.
Kwinza neyi kudi muntu wabula ntaŋa yindi akafutawu owu muloŋa, chuma chakamufutawu Yehova, chakekali chakapristu, akalunjiki hachizamba chakubuta nachu nshidi yindi.
Nyilambu yejima yayuma yawanyana kaIsarela yajila yakuleleka yashikijaŋawu kudi kapristu yakekalaŋa yindi.
Yájilikaŋawu nachu antu ejima yakekalaŋa yindi, yákamwinkaŋawu kapristu yejima yakekalaŋa yindi.
Yehova wahosheli naMosi,
nindi, Hoshaku nawanyana kaIsarela, wuyili neyi, Neyi hadi iŋodamuntu nashiyi mfumwindi, namutamishi mfumwindi,
nakami neyala wacheŋi, nimfumwindi kuchiluka nehi, chinajindiki, najiloli dehi, kwosi chinsahu chakumushimunaku, kumukwata nachu nawa nehi;
 mukáwu hiwukumuwana mfumwindi hakumutiyila iŋodindi mukáwu, niyena mumbanda najiloli dehi; indi kwiji mukáwu wunamuwani tuhu, hakutiyila iŋodindi mukáwu wakadi kwindi kujilola;
iyala akashikiji iŋodindi kudi kapristu, akamusendeli nimulambu windi wehebi dawuŋa wabali; bayi ahuŋunwinahu manjuku, hela kushahu nawa insensi nehi, muloŋa himulambu wawuŋa wamukáwu, himulambu wawuŋa wakwanukisha nachu, wakwanukisha nachu kuluwa.
Kapristu akamushikiji mumbanda kwakwihi, akamwimiki kumesu aYehova;
kapristu akaswipuli menji munuŋu yewumba, kapristu akanoni nawa lunkuŋu lwahamaseki amuTabanaka, akalwishi mumenji owu;
kapristu akamwimiki mumbanda kumesu aYehova, akamukasununi mumbanda nsuki, akashi mumakasa anowu mumbanda owu mulambu wawuŋa wakwanukisha nachu, diwu mulambu wawuŋa wamukáwu; iku kapristu nakwati muchikasa chindi owu menji akalulisha aleteshaŋa ishiŋu.
Kapristu akamusanyikishi akamwili owu mumbanda, nindi, Neyi hiwunakami neyalaku, neyi hiwunashiyi mfumweyi hiwukuya nakujilolaku, wakapuluka kumenji awa akalulisha aleteshaŋa ishiŋu.
Kwinza neyi wunashiyi mfumweyi, wunajiloli, wunakami neyala wacheŋi hidiyi mfumweyuku;
henohu kapristu akamusanyikishi mumbanda kusanyika kweshiŋu, kapristu akamwili mumbanda nindi, Yehova akushiŋi, wikali chishimashima mukachi kawakwenu, Yehova akuzemuni itafu deyi, akunanishi ivumu deyi;
awa menji eshiŋu akukwiŋila munyijiŋwa yeyi akananisha ivumu deyi, akazemuna itafu deyi. Mumbanda akeli nindi, Amena, Amena.
Kapristu akasoneki mumukanda mashiŋu awa, akayijimi namenji akalulisha.
Akamunwishi mumbanda owu menji akalulisha aleteshaŋa ishiŋu, owu menji aleteshaŋa ishiŋu akamwiŋila akalula.
Kapristu hakutambula muchikasa chamumbanda owu mulambu wawuŋa wamukáwu, akazwiyaŋeshi kumesu aYehova, akawushikiji kukameŋa kakulambwila.
Hamulambu wawuŋa kapristu akazomonuhu wakwanukisha nachu, akawochi hakameŋa kakulambwila, nkumininaku hakumunwisha mumbanda owu menji.
Chakamunwishayi menji owu chakela neyi yena mumbanda najiloli, natamishi dehi mfumwindi, owu menji aleteshaŋa ishiŋu akamwiŋila akalula, niivumu dindi dakanana, niitafu dindi dakazemuka; owu mumbanda wakekala washiŋewa hakachi kawakwawu.
Kwinza neyi mumbanda hanajiloli kwinduku, wutooka kwindi, wakapuluka kwindi, wakabaabaŋa nimavumu.
Yeniyi diyu nshimbi yamukáwu, yakwila neyi mumbanda nashiyi mfumwindi najiloli;
indi kwiji mukáwu wunamuwani dehi iyala, hakutiyila iŋodindi mukáwu, hakumwimika mumbanda kumesu aYehova, kapristu hakumukoŋa mwaya nshimbi yejimiyi.
Iyala wakayiŋa kunsaŋu yakuluwa, hakwila mumbanda wakakoola kuluwa kwindi.
Yehova wahosheli naMosi,
nindi, Hoshaku nawanyana kaIsarela, wuyili neyi, Neyi muntu weyala hela wamumbanda wukudikana kwila chuma chalema, nakwikala kaNaziri, nindi adambuli ekali wambala waYehova;
 akadambuli nikuvinyu nikuwalwa; kunwa hela vinega yavinyu, hela vinega yawalwa nehi, kunwa menji anyikabu yamuvinyu nehi, hela kudya nyikabu yamuvinyu hela yituuta hela yayumu nehi.
Mafuku akudambulayi ejima kudya chuma chakwila nayákufuma kumuvinyu hela nyisoka hela ifulu nehi.
Mafuku akwambuka adikaniniyi ejima, ntewula kuhita kumutu windi nehi; wakajilaŋa ho-o ninichi chakawanina mafuku adambwiliyi ekali wambala waYehova, ninyizenza yansuki jindi wakayilekaŋa tuhu.
Mafuku ejima anadambuliyi kwikala waYehova kudata kudi mufu nehi.
Neyi tata yindi nafwi, hela mama yindi, hela manakwindi, hela muhelindi, kudijilola nehi, muloŋa kwambuka kwamwambukilayi Nzambi yindi kunamwekani kumutu windi.
Mafuku akwambukayi ejima najilili dehi Yehova.
Neyi muntu namufwili kwakwihi chakukasumuka, niyena najiloli dehi mutu wakwambuka kwambukiliyi, akatewuli mutu windi hefuku dakadikosayi, dodamuchitanu nachiyedi.
Ifuku damuchitanu nachisatu akaleti kudi kapristu kuchisu chetenti dakubulakena tutela tuyedi, hela anyana katupompa ayedi.
Kapristu akalambuli wumu wamulambu wahanshidi, mukwawu wamulambu wakushita, akabuti nachu nshidi yindi nanochu chanaputoliyi hansaŋu yamufu, akajiliki mutu windi ifuku dodimu.
Akamwambwili Yehova mafuku indi akwambuka, akaleti mwana kamukoku wachizamba wamwaka wumu wamulambu wakutanya, mafuku akusambila anayi dehi mumenji, muloŋa kwambuka kwaambukiliyi kunajiloli dehi.
Tiyenu nshimbi yakaNaziri yahakawanishilayi mafuku indi aambukiliyi; akamuleta kuchisu chetenti dakubulakena;
akamulambuli Yehova mulambu windi, mwana kamukoku wumu wachizamba wamwaka wumu, wakadi ninaha hatamayi, wamulambu wakushita, nimwana kamukoku wamukaji wumu wamwaka wumu, wakadi ninaha hatamayi, wamulambu wahanshidi, nichizamba chamukoku wumu wakadi ninaha hatamayi, wamulambu wakukundaŋana,
niihebi damankendi akadi iluŋi, nimankendi awuŋa walembuluka wakubomba namanji, nitumankendi twawubasa twakadi iluŋi twakukwita manji, nimulambu wachu wawuŋa, nimulambu wachu wakuhuŋununa.
Kapristu akayileti kumesu aYehova, akalambuli nimulambu windi wahanshidi, nimulambu windi wakushita;
akamulambuli Yehova chizamba chachimuna chamulambu wakukundaŋana, hamu nehebi damankendi akadi iluŋi; kapristu akalambuli nimulambu wachu wawuŋa, nimulambu wachu wakuhuŋununa nawa.
KaNaziri akatewuli mutu wakwambuka kwaambukiliyi kuchisu chetenti dakubulakena, akanoni nsuki jamutu wakwambuka kwaambukiliyi, akajishi hakesi kadi mwishina dachimuna chamulambu wakukundaŋana.
Kapristu akanoni chikasa chachizamba chakuteleka dehi, mwihebi akanonumu dinkendi dimu dakadi iluŋi, nikadinkendi kawubasa kamu kakadi iluŋi, akayishi mumakasa akaNaziri, hakelayi natewuli dehi kwambuka kwambukiliyi.
Kapristu akayizwiyaŋeshi himulambu wakuzwiyaŋesha kumesu aYehova; yumiyi ayijilikila kapristu, hamu nebwambu dakuzwiyaŋesha nimwendu wakuleleka nawa, neyi yumiyi yinamani dehi, kaNaziri hakadinwinaŋa kwindi nivinyu yindi.
Yeniyi diyi nshimbi yakaNaziri wukudikana, niwamulambu wukumulambulayi Yehova wakwambuka kwakaambukayi, kulunjikahu niniyi yanamoniyi; mwahita kudikana kwadikaniniyi dimu mwakelayi, mwomwaya nshimbi yakwambuka kwakaambukayi.
Yehova wahosheli naMosi,
nindi, Hoshaku naAroni nawanyanindi, neyi, Tiyenu mumwakakiswilaŋa anyana kaIsarela nkisu; mwakayilaŋa nenu,
Yehova akukiswili nkisu, akuhembi.
Yehova akutoŋekeli mesu indi, akutoŋi.
Yehova akufumbwili mesu indi akutali, akuleteli kuwunda.
Dimu mwakashilawu ijina dami hadi anyana kaIsarela, ninami hinakayikiswila nkisu.
Ifuku deliliyi Mosi namanishi dehi kutuŋa Tabanaka, nayiwayishi dehi manji, nayijiliki dehi niyuma yayu yejima, nikameŋa kakulambwila niyuma yaku yejima, nayiwayishi dehi manji, nayijiliki dehi;
atulamba twawaIsarela, wowu anyanta akumavumu awankakulula jawu, hiyakulambula nikulambula; diwu atulamba twanyichidi, diwu emeni nakutala owu achindiluwu.
Aleteli mulambu wawu kumesu aYehova, matemba akujika hewulu atanu nadimu, niaŋombi ikumi nayedi (12); atulamba ayedi itemba dimu, atulamba ayedi itemba dimu, kalamba wumu ŋombi wumu, kalamba wumu ŋombi wumu, chochu ho-o wejima wawu, ayishikijili kumesu aTabanaka.
Yehova hakuhosha naMosi,
nindi, Tambulaku kulonda yiikali yakukoŋa nachu mudimu wetenti dakubulakena, wuyinki aLevi mwesekela nyidimu yawu.
Mosi watambwili nimatemba naŋombi, wayinkeli aLevi.
Matemba ayedi niaŋombi awana wenkeli anyana kaGereshoni, mwomwesekela nyidimu yawu;
matemba awana niaŋombi atanu nasatu wenkeli anyana kaMerari, mwomwesekela nyidimu yawu, chakuyitalaŋa kudi Itamari mwana kakapristu Aroni.
Kwinza anyana kaKohati hayinkeluku muloŋa wena diwu adiŋi akwamudimu wamalala, ayisendelaŋa hamafwiji awu.
Atulamba alambwili yakujilika nachu kameŋa kakulambwila ifuku dakawayishiluwu manji; eŋa, atulamba alambwili nyilambu yawu kumesu akameŋa kakulambwila.
Yehova hakumwila Mosi, nindi, Akalambulaŋa mulambu wawu, kalamba nefuku dindi, kalamba nefuku dindi, kulonda kujilika nachu kameŋa kakulambwila.
Walambwili mulambu windi ifuku dakusambila, Nahashoni mwana kaAminadabi, wakumuchidi waYuda.
Mulambu windi, cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala, yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams, kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waNahashoni mwana kaAminadabi.
Ifuku damuchiyedi Netaneli mwana kaZuwari, kalamba kaIsakari, walambwili.
Mulambu windi walambwiliyi, cheŋa chasiliva chimu kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala, yejima yiyedi yenzala wuŋa walembuluka wakubomba namanji, himulambu wawuŋa;
nikatuwa kawuru kamu ka 110 grams, kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu, wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waNetaneli mwana kaZuwari.
Ifuku damuchisatu Eliyabi mwana kaHeloni, kalamba kawanyana kaZebuluni;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams, kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waEliyabi mwana kaHeloni.
Ifuku damuchiwana Elizuri mwana kaShedeyuri, kalamba kawanyana kaRubeni;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams, kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waElizuri mwana kaShedeyuri.
Ifuku damuchitanu Shelumiyeli mwana kaZurishadayi, kalamba kawanyana kaSimeyona;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa,
katuwa kawuru kamu ka 110 grams kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waShelumiyeli mwana kaZurishadayi.
Ifuku damuchitanu nachimu Eliyasafwi mwana kaDeyuweli, kalamba kawanyana kaGadi;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi,
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waEliyasafwi mwana kaDeyuweli.
Ifuku damuchitanu nachiyedi Elishama mwana kaAmihudi, kalamba kawanyana kaEfweremi;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams; mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waElishama mwana kaAmihudi.
Ifuku damuchitanu nachisatu Ŋamaleli mwana kaPedazuri, kalamba kawanyana kaManase;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waŊamaleli mwana kaPedazuri.
Ifuku damuchitanu nachiwana Abidani mwana kaGideyoni kalamba kawanyana kaBenjamini;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waAbidani mwana kaGideyoni.
Ifuku damwikumi Ahiyezeri mwana kaAmishadayi, kalamba kawanyana kaDani;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waAhiyezeri mwana kaAmishadayi.
Ifuku damwikumi nakamu (11) Pagiyeli mwana kaOkirani, kalamba kawanyana kaAsheri;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waPagiyeli mwana kaOkirani.
Ifuku dekumi nakayedi (12) Ahira mwana kaEnani, kalamba kawanyana kaNafwatali;
mulambu windi cheŋa chasiliva chimu, kulema kwachu 1.5 kg, mbashila yasiliva yimu ya 800 grams, mwomwesekela chesekelu chakumalala; yejima yiyedi yenzala wuŋa walembuluka wakubomba namanji, himulambu wawuŋa;
katuwa kawuru kamu ka 110 grams kenzala insensi;
iyoŋa daŋombi weyala wumu, chizamba chamukoku wumu, mwana kamukoku wachizamba wumu wamwaka wumu, amulambu wakushita;
chizamba champembi wumu wamulambu wahanshidi;
niyimuna yanyilambu yakukundaŋana, aŋombi ayedi, yizamba yanyikoku yitanu, yizamba yampembi yitanu, nyana kanyikoku yayizamba yamwaka wumu yitanu. Weniwu diwu mulambu waAhira mwana kaEnani.
Weniwu diwu mulambu wajilikiluwu nachu kameŋa kakulambwila kudi atulamba twawaIsarela ifuku dakawayishiluwu manji; yeŋa yasiliva ikumi nayiyedi (12), mbashila jasiliva ikumi najiyedi (12), tutuwa twawuru ikumi natuyedi (12);
cheŋa chasiliva chimu kulema kwachu 1.5 kg, yeŋa yejima chochu hohu, mbashila yimu ya 800 grams, mbashila jejima chochu; siliva yayumiyi yejima yashikili 28 kg, mwomwesekela chesekelu chakumalala;
tutuwa twawuru ikumi natuyedi (12) twenzala insensi twa 110 grams, mwomwesekela chesekelu chakumalala; wuru watutuwa itu twejima washikili mu 1.4 kg,
aŋombi amayala amulambu wakushita ejima ikumi nayedi (12), yizamba yanyikoku ikumi nayedi (12), nyana kanyikoku yayizamba yamwaka wumu ikumi nayiyedi (12), nimulambu wayu wawuŋa; nayizamba yampembi yamulambu wahanshidi, ikumi nayedi (12);
niyimuna yamulambu wakukundaŋana, aŋombi amayala ejima makumi ayedi nawana (24), yizamba yanyikoku makumi atanu nadimu (60), yizamba yampembi makumi atanu nadimu (60), nyana kanyikoku yayizamba yamwaka wumu makumi atanu nadimu (60). Weniwu diwu mulambu wajilikiluwu nachu kameŋa kakulambwila helili anakawayishi dehi.
Cheŋililiyi Mosi mwitenti dakubulakena, nakuhosha naYehova hakutiya Izu hidikuhosha nindi, didi nakufuma hetanda daluwi dekala hachimbaŋu chaWunsahu, didi nakufuma hakachi kawakerubi ayedi; Yehova hakuhosha nayena.
Yehova wahosheli naMosi,
nindi, Hoshaku naAroni wumwili neyi, Chiwukutentekaŋa manoŋu, owu manoŋu atanu nayedi, akatoŋekaŋa kwatala inoŋu dadeni deshina.
Aroni ela nichochochu. Wabutwili manoŋu hawimenu kulonda atoŋekeluku chejeji kumesu enoŋu, mwomwamulejeluwu Mosi kudi Yehova.
Tiyenu mwelililuwu inoŋu, dadiŋi dawuru wakuchila chakuchila, niitanda dadu dakwimena dakuchila, ninkenu jadu jakuchila; inoŋu wadiilili mwomwaya chifwikija chamulejeluwu Mosi kudi Yehova.
Yehova wahosheli naMosi,
nindi, Mukachi kawanyana kaIsarela nonakumu aLevi, wuyitookeshi.
Tiya chiwakayila kulonda kuyitookesha, wakayikupula menji akuyikosa nachu, akahitishi ntewula mwahita nyijimba yawu yejima, akakosi yuma yawu yakuvwala, akaditookeshi.
Akatambuli niiyoŋa daŋombi weyala, nimulambu wayu wawuŋa walembuluka wakubomba namanji, wakatambuli niiyoŋa daŋombi weyala mukwawu, wamulambu wahanshidi.
Hiwakashikija aLevi kumesu etenti dakubulakena, wakapompeshi chipompelu chawanyana kaIsarela chejima muchikuma.
Wakashikiji aLevi kumesu aYehova; anyana kaIsarela akayinaŋiki aLevi makasawu.
Aroni akakunjiki aLevi kumesu aYehova, ekali mulambu wakuzwiyaŋesha hanyijimba yawanyana kaIsarela, kulonda akakoŋaŋa mudimu waYehova.
ALevi akanaŋiki makasawu hanyitu yawaŋombi, akamulambuli Yehova, wumu wamulambu wahanshidi, mukwawu wamulambu wakushita, kulonda kubuta nachu nshidi yawaLevi.
Hiwakayimika aLevi kumesu aAroni, nikumesu awanyanindi, ekali mulambu wakuzwiyaŋesha kumesu aYehova.
Mwenimu dimu wakayambwila aLevi mukachi kawanyana kaIsarela; aLevi akekalaŋa ambala amami.
Chakamanishawu mwejimimu aLevi hiyakeŋila dinu nakwila mudimu wetenti dakubulakena. Wakayitookeshi, wakayikunjiki ekali mulambu wakuzwiyaŋesha.
Muloŋa ananyinkuwu dehi chikupu mukachi kawanyana kaIsarela; anahiŋi dehi mudi awedi awanyana kaIsarela ejima asambilaŋa kuvwalika mumavumu awamama jawu, nayitambuli dehi kwami.
Muloŋa awedi ahadi anyana kaIsarela ejima ambala amami, niantu, nianyama; ifuku dinatapili awedi amwituŋa daEjipitu ejima, didu nayijilikili nami ekali ambala amami.
Natambuli dehi aLevi ahiŋi mudi awedi ejima amudi anyana kaIsarela.
Nanoni dehi aLevi mukachi kawanyana kaIsarela, nayinki dehi aAroni nawanyanindi, hichamukunkulu chawu kulonda wena akakoŋaŋa mudimu wawanyana kaIsarela mwitenti dakubulakena, kulonda akayililaŋa anyana kaIsarela yakubuta nachu nshidi yawu, kulonda kwakabuli chipupu mukachi kawanyana kaIsarela hakwinzaŋawu anyana kaIsarela kwakwihi namalala.
Dichi chayililuwu aLevi kudi aMosi naAroni nachipompelu chawanyana kaIsarela chejima; mwamulejeluwu Mosi kudi Yehova nsaŋu jawaLevi dimu mwayililuwu anyana kaIsarela.
ALevi adikoseli nshidi, akoseli mahinawu; Aroni hakuyilambula, himulambu wakuzwiyaŋesha kumesu aYehova; Aroni hakuyilila yakubuta nachu nshidi kulonda kuyitookesha.
Chelili yumiyi yinamani dehi, aLevi hiyakwiŋila nimwitenti dakubulakena, nakwila nyidimu yawu kumesu aAroni nikumesu awanyanindi; mwamulejeluwu Mosi kudi Yehova nsaŋu jawaLevi, dimu mwayililuwu.
Yehova wahosheli naMosi,
nindi, Tiya nsaŋu jawaLevi; kufumisha hanyaka makumi ayedi nayitanu (25) nakutwala kumbidi, akeŋilaŋa nakukoŋa mudimu wetenti dakubulakena:
neyi nashiki munyaka makumi atanu (50), akaleki kukoŋa mudimu wakwimena, kuwukoŋa cheŋi nehi;
ilaŋa akakalakalaŋa hamu nawanakwawu mwitenti dakubulakena, kulonda akahembaŋa yuma yayikanawu, kukoŋa mudimu nehi. Dimu muwakayila aLevi nayuma yayikanawu.
Yehova wahosheli naMosi, muchinkalampata chakuSinayi, mukakweji kakusambila kamwaka wamuchiyedi nahafuminuwu mwituŋa daEjipitu,
nindi, Anyana kaIsarela akadyaŋa Chipandakenu hachilaaka chachu chakukana dehi.
Mwifuku dekumi nakawana (14) dakakweji aka, namelela, mwakachidyaŋa hachilaaka chachu chakukana dehi, mwakachidyaŋa nakwila mwaya yidika yachu yejima nimuyijila yachu yejima.
Mosi wahosheli nawanyana kaIsarela nindi akadyaŋa Chipandakenu.
Adiili Chipandakenu mukakweji kakusambila mwifuku dakakweji dekumi nakawana (14), namelela, muchinkalampata chakuSinayi; mwamulejeluwu Mosi kudi Yehova mwejima, dimu mweliluwu anyana kaIsarela.
Kwadiŋi amayala ajiloleli hansaŋu yamufu, akaŋenyi kudya Chipandakenu denodu ifuku; enjili kudi aMosi naAroni ifuku odu;
owu amayala hiyakumwila nawu, Etu tunajiloli dehi hansaŋu yamufu; anatulekeshelidi kulambula mulambu waYehova hamu nawanyana kaIsarela hachilaaka chawu chakukana dehi?
Mosi wayilili nindi, Shakamenu, nitiyi mwakunlejelayi Yehova nsaŋu yenu.
Yehova wahosheli naMosi,
nindi, Hoshaku nawanyana kaIsarela, neyi, Neyi hadi mwinenu hela mwanenu wekala namajilu nansaŋu yamufu, indi kwiji wakekala munjila kwakulehi, akadyi tuhu Chipandakenu chakumudiila Yehova;
akachidyi mukakweji kamuchiyedi mwifuku dekumi nakawana (14) namelela; akadyi namankendi akadi iluŋi namafu alula;
kushiyahu yishika nikubudidi nehi, hela kukotola ifwaha nehi, akadya mwomwaya chidika chaChipandakenu chejima.
Ilaŋa muntu nabuli kujilola hanendi njilaku wakaleka kudya Chipandakenu, yena muntu owu hadi akwawu akamufumishuhu, muloŋa nabuli kulambula mulambu waYehova muchilaaka chawu chakukana dehi, owu muntu wakakoola nshidi yindi.
Neyi kudi mwenyi wayipeeka nakeŋi kumudiila Yehova Chipandakenu, chiŋa ela mwomwaya chidika chaChipandakenu; chidika chenu chochimu hohu nimwenyi nimwenimbu.
Ifuku dalemenuwu Tabanaka ivu dabutili Tabanaka, doditenti daWunsahu, namelela dadiŋi haTabanaka hidikumwekanaŋa neyi kesi nikubudidi.
Dichi chadiŋi mafuku ejima, ivu dayibutili namwaana, nawufuku hihakumwekana neyi kesi.
 Chanyamukilaŋa ivu hetenti, anyana kaIsarela hiyakwenda, kukwimana ivu, diku kwakuteekawu anyana kaIsarela.
Anyana kaIsarela kwenda chiŋa ayileja kudi Yehova, kuteeka chiŋa ayileja kudi Yehova; neyi ivu saŋa dashakamina haTabanaka niwena saŋa ashakaminawu.
Neyi ivu dinalabili haTabanaka mafuku amavulu, anyana kaIsarela hiyakwovwahila mwanakaniyi Yehova, kwenda nehi.
Hekwawu hashakaminaŋa ivu haTabanaka mafuku antesha, niwena hiyakushakama mwomwayilejeliyi Yehova, kwenda nawa endeli mwomwayilejeliyi Yehova.
Hekwawu ivu dashakamini kufumisha kumelela nakushika kubudidi; chidanyamukili ivu nabudidi hiyakwenda, honsu hakunyamukila ivu, hela namwana hela nawufuku, hiyakwenda.
Hela himafuku ayedi indi kwiji hikakweji indi kwiji himwaka, ivu saŋa dalabila haTabanaka, chochidashakamahu, anyana kaIsarela niwena saŋa ashakaminawu muchiimba chawu, kwenda nehi; ilaŋa neyi dikunyamuka hiyakwenda,
kuteeka kwakuyileja kudi Yehova, kwenda kwakuyileja kudi Yehova; ovwahilili mwayikaniniyi Yehova, mwomwamulejeluwu Mosi kudi Yehova.
Yehova wahosheli naMosi,
nindi, Tuŋaku mpùŋa jasiliva jiyedi, wakajituŋa jakuchila chakuchila, jeyi jakutambikaŋa nachu chipompelu, kulonda kunyamwishaŋa nachu antu.
Chakajimbawu, chipompelu chejima hichakapompa kudeyi kuchisu chetenti dakubulakena.
Chakwimbawu yimu, atulamba, wowu anyanta amakombakaji awaIsarela, akapompa kudeyi.
Chimukwimba pu-u-u, antu adi kumutamba wamusela hiyakunyamuka hiyakuya munjila yawu.
Chimukwimba kamuchiyedi pu-u-u, antu adi kukabeta kakuchidiilu akanyamuka, hiyakaya munjila yawu; hakanyamukawu akemba pu-u-u.
Neyi munakeŋi kupompesha antu ejima mwakemba chivumina chacheŋi.
Anyana kaAroni, wowu atupristu diwu akembaŋa mpùŋa, janshimbi jenu jahayanyaka kumakiŋu ejima.
Chimwamba kayaŋa nakulwa njita nawakwankunyi nenu akayikabisha mwituŋa denu, mwakembaŋa mpuŋa pu-u-u; hiyakayanukaŋa kumesu aYehova Nzambi yenu, akayamwina kudi ayilumbu jenu.
Nimwifuku denu damuzaŋalu, hela hayawija yenu yayikanawu, hela hatachikilaŋa tukweji twenu, hela hanyilambu yenu yakushita, hela hayimuna yanyilambu yenu yakukundaŋana, mwakembaŋa mpùŋa, jakekalaŋa jakuyanuka nachu kumesu aNzambi yenu; yami Yehova Nzambi yenu.
Mumwaka wamuchiyedi, mukakweji kamuchiyedi, mwifuku dakakweji damakumi ayedi (20), ivu hidikunyamuka haTabanaka yaWunsahu hidadiŋi.
Anyana kaIsarela anyamukili mwomwendelelaŋawu, afumini muchinkalampata chakuSinayi; ivu hidikushakama muchinkalampata chaParani.
Atachikili kwenda njila yawu, mwomwayilejeluwu kudi Yehova kukanwa kaMosi.
Mpandelu yachisaka chawanyana kaYuda diyi yasambililaŋahu dehi kunyamuka, yanyamukili mwomwendelelaŋa yendu yawu; Nahashoni mwana kaAminadabi diyi mwanta wachendu chindi.
Wádiŋi mwanta wachendu chamuchidi wawanyana kaIsakari diyi Netaneli mwana kaZuwari.
Wádiŋi mwanta wachendu chamuchidi wawanyana kaZebuluni diyi Eliyabi mwana kaHeloni.
Hiyakulemuna niTabanaka, nawanyana kaGereshoni, nianyana kaMerari asendelaŋa Tabanaka, hiyakunyamuka.
Mpandelu yachisaka chaRubeni hiyikunyamuka hiyikwenda mwomwendelelaŋa yendu yawu; Elizuri mwana kaShedeyuri diyi mwanta wachendu chindi.
Wádiŋi mwanta wachendu chamuchidi wawanyana kaSimeyona diyi Shelumiyeli, mwana kaZurishadayi.
Wádiŋi mwanta wachendu chamuchidi wawanyana kaGadi, diyi Eliyasafwi, mwana kaDeyuweli.
AKohati niwena hiyakunyamuka asenda yuma yamalala; akwawu hiyakulemaŋahu dehi Tabanaka, wena kanda ashiki.
Mpandelu yachisaka chawanyana kaEfweremi hiyikunyamuka hiyikwenda mwomwendelelaŋa yendu yawu; Elishama mwana kaAmihudi diyi mwanta wachendu chindi.
Wádiŋi mwanta wachendu chamuchidi wawanyana kaManase, diyi Ŋamaleli mwana kaPedazuri.
Wádiŋi mwanta wachendu chamuchidi wawanyana kaBenjamini, diyi Abidani, mwana kaGideyoni.
Mpandelu yachisaka chawanyana kaDani, chisaka chakumishiluku hanyima yayisaka yejima, yanyamukili, hiyikwenda mwomwendelelaŋa yendu yawu; Ahiyezeri mwana kaAmishadayi diyi mwanta wachendu chindi.
Wádiŋi mwanta wachendu chamuchidi wawanyana kaAsheri, diyi Pagiyeli mwana kaOkirani.
Wádiŋi mwanta wachendu chamuchidi wawanyana kaNafwatali, diyi Ahira mwana kaEnani.
Dimu mwendelelaŋawu anyana kaIsarela mwahita yendu yawu; hiyakunyamuka.
Mosi wamwilili Hobabi mwana kaReyuweli kaMidiyani, mukuwaMosi, nindi, Hitukwenda njila yetu yakuya kwituŋa danatwiliyi Yehova, nindi, Nakayinkadu; tuyi neyi, twakakwila chachiwahi; muloŋa Yehova nahoshi nindi wakayila aIsarela chachiwahi.
Wamwilili nindi, Hinukuyaku, nukuya kwami kumukala wetu kudi antaŋa jami.
Yena welili nindi, Bayi wutushiyaku mwani, muloŋa eyi yeyi weluka kwakutuŋila yiimba muchinkalampata, wakekali mesu etu.
Chakela, neyi tukuya neyi, yayiwahi yakatwilayi Yehova yejima, twakakwilamu nineyi.
Anyamukili kumpidi yaYehova, endeli lwendu lwawu mafuku asatu; chimbaŋu chachitiyaŋenu chaYehova chayili kumbidi lwendu lwamafuku asatu, kulonda kuyitondela hakunookela.
Chanyamukiluwu hachiimba, ivu daYehova dadiŋi hadi wena namwaana.
Chelili, hanyamukilaŋa chimbaŋu, Mosi hakwila nindi,
Hachitulilaŋawu hakwila nindi,
Antu hiyakutobatoba, Yehova watiyili chahosheluwu chatama; chachitiyiliyi Yehova wazuwili; kesi kaYehova kocheli mukachi kawu, kanoŋesheli amakwawu kunsa yachiimba.
Antu abileleli kudi Mosi, Mosi walombeleli kudi Yehova, kesi kajimini.
Kwenoku atumbiluku ijina nawu kuTabera, nanochu chahiluwu antu nakesi kaYehova.
Luntu lwawantu akwacheŋi nakwacheŋi adibombabombeli mukachi kawu, atachikili kufwila nankashi yakudya yacheŋi; anyana kaIsarela niwena nawa adilili makumbu, nawu, Wukutwinka mbiji hinyi?
Tunaanuki inshi twadiilaŋa muEjipitu jakadi niwuseya, nitutanda, nimachimpa, nimafu, nisapoli, nigaliki,
nyichima yetu yatuuma dehi mumavumu chawu, kwosi chuma chitunamoni nichimu, chiŋa yowu manina hohu.
 Manina adiŋi neyi masa, kuyitala adiŋi neyi chikwawusaŋa wutooka.
Antu amwaŋelaŋa nakunona, ayihalilaŋa hamalola, ayitwilaŋa mumayanda, ayitelekelaŋa munuŋu, ayililaŋa mankendi, ivumba dayu dadiŋi neyi manji amaha.
Chaholokelaŋa wùumi hachiimba nawufuku, nimanina nawa hohamu.
Mosi watiyili antu hiyakudila mwahita yisaka yawu, iwu hakudila kuchisu chetenti dindi, iwu hakudila kuchisu chetenti dindi, Yehova hakuzuwa nankashi; Mosi atiya nikutama.
Mosi hakumwila Yehova, nindi, Wunankoŋelidi ami kambuŋeyi chatama? Wunabulidi kuntoŋa, mwaka wuntwiki chisenda chawantu ejimawa?
Ami yami nemitili antu ejimawa? Yami nayivweli, mwaka winzi wuŋili neyi yeleki hantulu yeyi, neyi chelekaŋayi nsemi mwana waamwaŋa, ninzi niyitwali kwituŋa diwasanyikilili ankakulula jawu?
Indi ami mbiji yakwinka antu ejimawa nukuyiwana kudihi? Awa akundililawa nawu, Twinki mbiji tudyi.
Hinatweshi kweleka antu ejimawa kankawamuku, chisenda chinasweji kunlemena.
Neyi dichi chiwukuŋila, njahi tuhu kwami mwani, neyi wunantoŋuhu, indi nimonaŋahu tuhu kwami ihuŋu didi chochichi?
Yehova wamwilili Mosi, nindi, Mpompesheli akulumpi awaIsarela makumi atanu nayedi (70), iwamona kwikala akulumpi awantu, alema mukachi kawakwawu; wuyishikiji kwitenti dakubulakena, akemanuku chimu naneyi.
Nukusuluka nakuhosha naneyi kwenakuna, kuSpiritu wekala hadeyi nukunonaku, nukusha hadi wena, kulonda akukwashi kusenda chisenda chawantu, wubuli kuchisenda kankaweyi.
Kayili antu neyi, Dijilikilenu hansaŋu yakumadiki, mwakadyi mbiji, muloŋa munadilili dehi kumatu aYehova, nenu, hinyi wukutwinka mbiji? Nenu, muEjipitu twadiŋi tuhu kwetu chachiwahi. Dichi Yehova wakayinka mbiji, mwakadya.
Himwakadya ifuku dimu, hela mafuku ayedi, hela mafuku atanu, hela mafuku ikumi, indi kwiji mafuku makumi ayeduku (20);
chiŋa kakweji kejima puchi chikupu, ninichi chiyakayofwoka mumazulu enu, nikamfulumba kumuchima; muloŋa munamuumbi dehi Yehova wekala mukachi kenu, munamudilili dehi yena, nenu, Twafumininidi muEjipitu?
Mosi hakwila nindi, Awa antu nashakama nawu, chikaŋa mashidika hohu wowu adi makombakaji nkulakaji jitanu nadimu (600,000), wili neyi nukuyinka mbiji yakudya kakweji kejima chikupu?
Akuyijahila nyikanka yampembi nanyikoku naŋombi kulonda awanini tahindi? Indi ntahi akuyikuŋwila inshi jakaluŋalwiji kejima kulonda awanini tahindi?
Yehova hakumwila Mosi, nindi, Chikasa chaYehova chinakaŋanyi dehi komana? Wakatala munahoshi neyi mwakamwekana indi kwiji nehi.
Mosi wedikili, walejeli antu mazu aYehova. Wapompesheli akulumpi awantu makumi atanu nayedi (70) wayimikili kwitenti kwi-ndo.
Yehova wasulukili mwivu, wahosheli naMosi. KuSpiritu wadiŋi hadi yena wanonenuku, wayishili hadi owu akulumpi makumi atanu nayedi (70). Chelili Spiritu nashiki dehi hadi wena, hiyakuprofweta, kukumishila hohenohu.
Ilaŋa kuchiimba kwasheli amayala ayedi, wumu ijina dindi Eledadi, mukwawu ijina dindi Medadi; Spiritu washikili hadi wena diwu owu asonekeluwu, ilaŋa wena kwitenti hiyayili kwoku. Wena aprofweteli muchiimba.
Mukwenzi wumu wayili lufuchi nakuleja Mosi, nindi, Eledadi naMedadi hiyakuprofweta muchiimba.
Mwana kaNuni Yoshuwa, kambanji kaMosi, mukwenzi wahadi atondeliyi, wahosheli nindi, Eyi mwanta wami Mosi, yilekeshi.
Kuchinka Mosi nindi, Wunatiyi ichima hamujimba wamami? Neyi antu aYehova ejima adiŋi atuprofwetu, ayishila Spiritu windi, mutenowu O kuwaha!
Mosi wafuntili muchiimba niyena niakulumpi awaIsarela.
Kudi Yehova kwafumini mpepela yafumishili atuleŋami kukaluŋalwiji hiyikuyiholwela kuchiimba, ishinadi dinu dachiimba kuleha neyi kwakwenda ifuku dimu, niishinadi dikwawu dachiimba kuleha neyi kwakwenda ifuku dimu, chiimba chejima kwi-ndo, mudita wamulumba wawu wesekeli munkotweli jachikasa jiyedi kwiwulu neseki.
Antu anyamukili nakukuŋula atuleŋami mwaana wejimowu, niwufuku wejima, niifuku dalondelumu dejima. Wákuŋwili nyingomu ikumi diyi wakuŋwili yantesha. Ayanyikili chiimba chejima kwi-ndo.
Mbiji yichidi tuhu kumaji, nikuyitafunya tuhu kanda, Yehova wayizuwilili antu, Yehova wayeteli antu nachipupu cheneni nankashi.
Kwenoku atumbiluku ijina nawu, kuKibiroti Hatava; nanochu chiyajiikiluku antu adiŋi naludya.
Antu endeli njila yawu, afumini kuKibiroti Hatava ayili kuHazeroti. Ashakamini kuHazeroti.
 AMiriyami naAroni amutuŋwili Mosi hansaŋu yamumbanda wakaEtiyopiya asumbwiliyi; muloŋa yena wasumbwili mumbanda wakaEtiyopia.
Nawu, Mwalala Yehova nahoshi naMosi hohu, kuhosha nanetu nehi, tahindi? Yehova hakuchitiya.
Yenowu iyala Mosi wadiŋi wamwovu nankashi mumuchima, kubadika amayala ejima ekala heseki dejima.
Yehova hakuhosha chakukasumwisha, hakuyila aMosi naAroni naMiriyami, nindi, Inzenu kwitenti dakubulakena mwasatu wenu. Enjili mwasatu wawu.
Yehova wasulukili muchishimi chevu, wemeni kuchisu chetenti, watambikili Aroni naMiriyami, wejima wawu ayedi edikili.
Nindi, Tiyenu munukuhosha.
Kambuŋami Mosi hadi chochochuku.
Yena nukuhosha nindi mesu namesu,
Yehova wayizuwilili; hakufumaku.
Ivu difuma nihetenti hidadiŋi. Nawu amutali Miriyami neli dehi mbumba, to-o neyi mpeza. Aroni nindi amutali Miriyami wela dehi kwambumba hohu.
Aroni wamwilili Mosi, nindi, Mwanta wami, bayi wutwinka muloŋa wanshiduku mwani, tuneli dehi mwawusupi, nanochu chitunaputoli.
Bayi mwani yena ekala neyi chikwamuntu wafwila dehi mwivumu damama yindi, hakwidikamu namujimba wahuluka dehuku mwani.
Mosi wamubileleli Yehova, nindi, Eyi Nzambi, muuki nalembi.
Yehova wamwilili Mosi, nindi, Neyi tata yindi wakumina dakumufwijila mazeŋi mumesu, hadi kutiya nsonyi mafuku atanu nayeduku? Amwenzeleli kunsa yachiimba mafuku atanu nayedi, neyi anamani dehi hiyakamwiŋija cheŋi.
Miriyami amwenzeleleli hanzi yachiimba mafuku atanu nayedi. Antu hiyendeluku chiŋa Miriyami anamwiŋiji dehi cheŋi.
Nkumininaku antu hiyakwenda hiyakufuma kuHazeroti, ayili nakutuŋa chiimba chawu muchinkalampata chakuParani.
Yehova wahosheli naMosi,
nindi, Temeshaku amayala ayi nakwendesha ituŋa daKenani dinukuyinka anyana kaIsarela, wakatemesha hanyichidi yejima yawankakulula jawu, hamuchidi wumu iyala, hamuchidi wumu iyala, wowu atulamba hohu.
Mosi wayitemesheli mwomwamulejeliyi Yehova, afumini muchinkalampata chaParani, owu amayala ejima adiŋi akulumpi awanyana kaIsarela.
Majinawu; wakumuchidi waRubeni, mwana kaZakuri Shamuwa.
Wakumuchidi waSimeyona, mwana kaHori Shafwati.
Wakumuchidi waYuda, mwana kaYefune Kalebi.
Wakumuchidi waIsakari, mwana kaYosefu Igali.
Wakumuchidi waEfweremi, mwana kaNuni Hosheya.
Wakumuchidi waBenjamini, mwana kaRafu Paliti.
Wakumuchidi waZebuluni, mwana kaSodi Gadiyeli.
Wakumuchidi waYosefu, wamuchidi waManase, mwana kaSusi Gadi.
Wakumuchidi waDani, mwana kaGemali Amiyeli.
Wakumuchidi waAsheri, mwana kaMikeli Seturi.
Wakumuchidi waNafwatali, mwana kaVofwisi Nahibi.
Wakumuchidi waGadi, mwana kaMaki Geyuweli.
Wenawa diwu majina awamayala atemesheliyi Mosi nakwendesha ituŋa. Mwana kaNuni Hosheya, Mosi wamutumbili ijina nindi diyi Yoshuwa.
Mosi wayitemesheli nakwendesha ituŋa daKenani, wayilili nindi, Kandukilenu njiliyi yakukabeta kakuchidiilu, mwakakandami hamapidi.
Mwakatali mwekalila ituŋa niantu ashakamamu, neyi akola indi kwiji azeya, neyi antesha indi kwiji amavulu;
niituŋa dashakamawu neyi dadiwahi indi kwiji datama; nichekala nyikala yashakamawu neyi adi muyiimba indi kwiji mumpwembu yawu mwadikaŋilaŋawu.
Mwakatali niituŋa chidekala, dikweti manji indi kwiji dabula manji, neyi mwekala nyitondu indi kwiji nehi, mwakadikwatishaŋa mwakaleti yakudya yamwituŋa. Hayiluwu hadiŋi hachilaaka chanyikabu yavinyu yatachi.
Akandukili, endesheli ituŋa kufumisha kuchinkalampata chakuZini kushika nikuRehobi, kuwiŋililu wakuHamati.
Akandukilili kukabeta kakuchidiilu, ashikili nikuHeberoni; Ahimani naSheshayi naTalamayi, anyana kaAnaki, adiŋi kwenoku, Heberoni awutuŋili kuchidi nyaka yitanu nayiyedi nahatuŋiluwu Zowani muEjipitu.
Ashikili kuchinekineki chaEshikoli, akunkwiluku nimutayi wamuvinyu wukweti chizakafu chavinyu, achitembekeli hamutondu, asendeli nawa nimabula ninkuyu.
Kwenoku atumbiluku ijina nawu, kuchinekineki chaEshikoli, nanochu chizakafu chakunkwiluwu anyana kaIsarela kwenoku.
Chamanini mafuku makumi awana (40) afuntili kwayiluwu nakwendesha ituŋa.
Chashikiluwu, enjili kudi Mosi naAroni nachipompelu chawanyana kaIsarela chejima, kuchinkalampata chakuParani, kwoku kuKadeshi; ayishimwininumu wena nichipompelu chejima mwayiluwu, ayilejeli niyakudya yamwituŋa.
Amulejeli nawu, Tunashiki mwituŋa diwatutemesheli, chalala datuloŋa twamayeli nawuchi, niyakudya yekalamu iyi.
Ilaŋa dinu antu ashakama mwituŋa akola, ninyikala yawu yampwembu hohu yasweja nikutoha, twamonaku nawa anyana kaAnaki.
AAmaleki ashakama mwituŋa dakukabeta kakuchidiilu, aHiti nawaYebusi nawaAmori ashakama hamapidi. AKenani ashakama kukaluŋalwiji, nimumukulishi waYodana.
Kalebi wamwenesheli antu kumesu aMosi, nindi, Tuyenuku katataka twakaditambuli; tunatweshi kwimika mushindu hohu.
Ilaŋa amayala ayiliyi nawu, elili nawu, Hitukutwesha kuya nakulwa nawantu awaku muloŋa atubadika ŋovu.
Aleteli kudi anyana kaIsarela nsaŋu yakushimuna chatama ituŋa dendesheluwu, nawu, Ituŋa ditwaya nakwendesha hiituŋa dadyaŋa antu atuŋamu, niantu ejima twamwenumu asweja kutaluka nankashi.
Twamweni kwenoku aNefwili, (munza wawantu asweja kutaluka) anyana kaAnaki avwalika kudi aNefwili. Hitukudimona neyi tuyampasu hohu, niwena dimu mwatumwenuwu nawa.
Chipompelu chejima chivwakuka ninakudila; antu elili wufuku owu dile-e.
Anyana kaIsarela ejima atobeleli aMosi naAroni. Chipompelu chejima chayilili nawu, Mutenowu twafwilili tuhu kwetu mwituŋa daEjipitu! Hela muchinkalampata ichi!
Indi Yehova wukututwaliladi nakufwa nampoku jakabali mwituŋidi? Niaŋodijetu nianyanetu anyanya akakwachikilamu. Hichachiwahi kufunta kuEjipituku?
Adilili nawu, Tudikeŋelenu mwanta wetu, tudifuntilenu kwetu kuEjipitu.
AMosi naAroni adinatili chamesu hamaseki kumesu achipompelu chawanyana kaIsarela, mwadipompeleluwu wejima wawu.
Mwana kaNuni Yoshuwa, namwana kaYefune Kalebi, wowu ayiluwu nawu nakwendesha ituŋa, ataboleli mahinawu,
ahosheli nachipompelu chawanyana kaIsarela chejima, nawu, Ituŋa ditwahitahitili nakwendesha, hiituŋa dasweja kuwaha nankashi.
Neyi Yehova natutiyi kuwaha wukutwiŋija mwituŋidi, wukutwinkadu, hiituŋa datuloŋa twamayeli nawuchi.
Enu akwetu, bayi mudikaŋa naYehovaku, bayi muyitiya antu amwituŋa womaku, nshima yetu yakudya diwu wena, hiyakamona hakuhandilaku, muloŋa etu tudi naYehova. Bayi muyitiya womaku.
Chipompelu chejima chelili nawu, Yasenu malola.
Yehova wamwilili Mosi, nindi, Awa antu saŋa andiwilawu tahindi? Yinjikijilu yinakoŋi mukachi kawu yejimiyi saŋa alekelawu kunkuhwelela tahindi?
Nukuyeta kwami nachipupu niyitambuli wuswana wawu. Nukukubalumuna eyi wikali munza wabadika nikutoha niŋovu.
Mosi wamwilili Yehova, nindi, AEjipitu akenda kachitiya; muloŋa eyi wayifumishili antu awa mukachi kawu naŋovu jeyi;
akenda kashimwina áshakama mwituŋidi; muloŋa anachitiyi dehi nawu eyi Yehova wekala mukachi kawantu awa. Muloŋa akumonaŋa eyi Yehova mesu namesu, niivu deyi demanaŋa hewulu dawu. Eyi wayaŋa kumbidi yawu, namwaana muchishimi chevu, nawufuku muchishimi chakesi.
Neyi wakajahila kumu antu awa shati, nyunza yatiya dehi mpuhu yeyi yakahosha nawu,
Yehova nakaŋanyi dehi kuyiŋija antu awa mwituŋa dayisanyikililiyi, dichi chanayijahiliyi muchinkalampata.
Ichi dinu mwani, ŋovu yaMwanta wami yitohi, neyi chiwahosheli, neyi,
Yehova walabaŋa kuzuwa, wasweja luwi, waanakenaŋa antu nikuluwa ninyiloŋa, hakayiŋisha atanyaku, washikijaŋa kuluwa kwawatata jawantu hadi anyanawu, nihadi ezukulu awu, nihadi anyana kawezukulu.
Ayanakeni mwani, antu awa mwanaluwuwu, mwomwatohela luwi lweyi, neyi chiwayanakenaŋa antu awa kufumisha kuEjipitu kushika nikulelu.
Yehova nindi, Nayanakeni dehi mwomuwunahoshi;
hela chochu, ichi nahandichi, iseki dejima dakenzala nalubanji lwakulema kwaYehova.
Chaneluwu awa amayala ejima anamoni nilubanji lwakulema kwami niyinjikijilu yami yinakoŋeli nimuEjipitu, nimuchinkalampata, aŋesekaŋa tuhu mapampa ikumi dejimidi, nikutiyilila mwizu dami nehi.
Chalala ituŋa dinayisanyikilili ankakulula jawu hiyamba kadimona nawaku; hela andiwili hiyamba kadimonaku,
chiŋa kambuŋami Kalebi hohu, muloŋa wudi naspiritu yacheŋi, diyi nanlondi chikupu, diyi nakashikija mwituŋa dayiliyi, nianyanindi akadiheta.
Chineli aAmaleki nawaKenani ashakama muchinekineki; kumadiki mwakabalumuka, mwakayi muchinkalampata njila yaya kuKaluŋalwiji Kachinana.
Yehova wahosheli naMosi naAroni, nindi,
Ichi chipompelu chatama chikuntobeshaŋa tuhu ho-o, tahindi? Natiyi kutoba kwatobaŋawu anyana kaIsarela, kwantobelaŋawu ami.
Kayili neyi, Yehova nindi, Ichi chinukuhandichi kwaamu, mwomumunahoshi kumatu ami chalala dimu nakayilenu.
Nyijimba yenu yakadimboka muchinkalampata ichi, enu achindiluwu ejima, mwakafwa mwomwayichindililuwu, kufumisha kunyaka makumi ayedi (20) nakutwala kumbidi, enu munantobeli dehi ami,
chalala ituŋa dinolweleli chikasa chami kwiwulu nami nakayituŋishamu himwakeŋila mwoku, chiŋa yowu mwana kaYefune Kalebi hohu, namwana kaNuni Yoshuwa.
Kwinza anyanenu anyanya imwelili nenu akakwachika, diwu nakeŋija, diwu akeluka ituŋa dimunalekenu.
Hakwila enu nyijimba yenu yakadimbokela muchinkalampata ichi.
Anyanenu akekala akwakukimboka muchinkalampata nyaka makumi awana (40), akakabakana nawuvumbi wenu nichamba kanoŋa yibimbi yenu chikupu muchinkalampata.
Mwomwashika mafuku imwendesheli ituŋa, wowu mafuku makumi awana (40), dimu mwakesekela ninyaka, ifuku mumwaka, ifuku mumwaka, mwakakoola kuluwa kwenu nyaka makumi awana (40), dihu himwakeluka chinadambuli nanenu.
Ami Yehova nahoshi dehi, mwenimu dimu munakela chipompelu ichi chatama chejima chinampompeli nandombu; akanoŋela muchinkalampata ichi, dimu mwakafwilawu.
Niamayala atemesheliyi Mosi nakwendesha ituŋa, áfuntili, áletesheli chipompelu chejima kumutobela nanochu chashimwinuwu nsaŋu yetuŋa chatama,
wowena amayala áshimwinini ituŋa nsaŋu yatama, afwili nachipupu kumesu aYehova.
Kwinza mwana kaNuni Yoshuwa, namwana kaYefune Kalebi, asheluhu amomi hadi owu amayala ayili nakwendesha ituŋa.
Mosi walejeli anyana kaIsarela ejima mazu awa; antu adilili nankashi.
Ahindukili budidi yayeni, akandamini hewulu dampidi, elili nawu, Yetu awa, tukuya kwatukaniniyi Yehova, nanochu chitunaputoli.
Kuchinka Mosi nindi, Mukumotokeladi mwanahoshiyi Yehova? Hichakawahaku.
Bayi muyaku, muloŋa Yehova himudi nindi mukachi kenuku; akayitapa tuhu kudi ayilumbu jenu.
Oku kumukuyenu kudi aAmaleki nawaKenani, mwakadimboka tuhu nampoku jakabali. Muloŋa munabalumuki dehi mumwalondelaŋa Yehova, dichi Yehova himwakekala ninduku.
Ilaŋa wena akandamini hamutu wampidi naŋovu jawu. Hakwila chimbaŋu chachitiyaŋenu chaYehova, niMosi, asheli kwawu muchiimba.
AAmaleki nawaKenani áshakamini hampidi oyu ayitapili ayidimbwishili, ayishikijili nikuHorama.
Yehova wahosheli naMosi,
nindi, Hoshaku nawanyana kaIsarela, wuyili neyi, chimwamba kashika mwituŋa dimwamba kashakamaŋa, dinayinki,
neyi munakeŋi kumulambula Yehova mulambu wakwila nakesi, wowu mulambu wakushita, hela chimuna chakuketula chakwila mumwadikanini, hela mulambu wakudilambwila chakunyichima yenu, hela yawija yenu yayikanawu yakumununkishila Yehova ivumba dadiwahi, hela yakwitaŋa hela yakwiyinda;
owu wukulambula mulambu windi, chiŋa amulambula Yehova mulambu wawuŋa, ihebi dimu dawuŋa walembuluka, wakubomba namanji alita yimu.
Hadi mwana himwana kamukoku wamulambu wakushita hela wachimuna chakuketula, mwakaloŋesha vinyu yalita yimu yikali mulambu wakuhuŋununa.
Hela nachizamba chamukoku, wakaloŋesha mulambu wawuŋa wamahebi ayedi awuŋa walembuluka, wakubomba namanji ajilita 1.2;
nivinyu yajilita 1.2 yikali mulambu wakuhuŋununa,, yakumununkishila Yehova ivumba dadiwahi.
Chiwakaloŋesha iyoŋa daŋombi weyala wamulambu wakushita, hela wachimuna chakuketwila mwadikaniniyi muntu chakusanyika, hela wamulambu wakukundaŋana wakumulambula Yehova;
ŋombi owu akamulambuli namulambu wawuŋa mahebi asatu awuŋa walembuluka, wakubomba namanji ajilita jiyedi.
Mulambu wakuhuŋununa wakalambula vinyu yajilita jiyedi, himulambu wakwila nakesi, wakumununkishila Yehova ivumba dadiwahi.
Dichi chakelawu naŋombi jejima, nayizamba yanyikoku yejima, nanyana kanyikoku yayizamba yejima, ninanyana kampembi.
Mwonsu mumwakachindila yimwakaloŋesha dimu mwakelila, mwomumwakayichindila.
Dimu mwakelila enimbu yumiyi hakalambulaŋawu mulambu wakwila nakesi, wakumununkishila Yehova ivumba dadiwahi.
Neyi mwenyi wakayipeeka, indi kwiji muntwinyi wakashakama nenu kumakiŋu ejima, nakeŋi kulambula mulambu wakwila nakesi, wakumununkishila Yehova ivumba dadiwahi, chimwelaŋenu dichi chakelayi niyena.
Chidika chenu chimu hohu, ninenu akwachipompelu nienyi ayipeeka, chidika chahayanyaka kumakiŋu ejima; chimudenu dichi chakekala nienyi kumesu aYehova.
Nshimbi yenu yimu hohu, chijila chenu chimu hohu, ninenu nienyi ayipeeka.
Yehova wahosheli naMosi,
nindi, Hoshaku nawanyana kaIsarela, wuyili neyi, Chimwakashika mwituŋa dinakayitwala,
chakela chimwakadya yakudya yamwituŋa, mwakamulambula Yehova mulambu wakuleleka.
Wuŋa wenu wumwakafuŋa wakusambila mwakalambulamu dinkendi damulambu wakuleleka; chimwelaŋa namulambu wakuleleka hawuhulilu wambutu, dichi chimwakaleleka.
Wuŋa wenu wumwakafuŋa wakusambila mwakanonamu wakumwinka Yehova wamulambu wakuleleka kumakiŋu ejima.
Chimwakaluwa nakubula kwila yuma yejimiyi yayilejeluwu yanahoshiyi Yehova naMosi,
mwalala yejima yayilejeliyi Yehova kukanwa kaMosi, kufumisha kwifuku dayilejeliyi Yehova, nakutwala kumbidi kumakiŋu ejima;
chakela, neyi anachili dehi chakuluwukila chakubula chipompelu kuchiluka, chipompelu chejima chakalambula iyoŋa daŋombi weyala wamulambu wakushita, wakumununkishila Yehova ivumba dadiwahi, nimulambu wawu wawuŋa, nimulambu wawu wakuhuŋununa, mwomwaya chijila, nimpembi yachizamba wumu wamulambu wahanshidi.
Kapristu wakela yakubuta nachu nshidi yachipompelu chawanyana kaIsarela chejima, akayanakena muloŋa aluwili chakuluwukila, analeti dehi mulambu wawu, himulambu wakumulambula Yehova nakesi, analeti dehi kudi Yehova nimulambu wawu wahanshidi, nakuluwa kwawu kwaluwiluwu;
akaanakena nichipompelu chawanyana kaIsarela chejima nimwenyi wayipeeka; muloŋa chawantu aweni ejima, achikoŋeli chakuluwukila.
Neyi muntu wumu wakaputola chakuluwukila, akalambuli mpembi wamukaji wamwaka wumu wamulambu wahanshidi.
Kapristu akeli yakubuta nachu nshidi yamuntu naluwi neyi naputoli chakuluwukila kumesu aYehova; chakamwililayi yakumubuta nachu akamwanakena.
Mwakekali nanshimbi yenu yimu hohu yamuntu wukukoŋa chuma chakuluwukila, hela mwenimbu wavwalika mukachi kawanyana kaIsarela, hela mwenyi wayipeeka.
Ilaŋa muntu wakakoŋa chuma nawinyi, hela mwenimbu, hela mwenyi, namutuki dehi Yehova; muntu owu akamufumishuhu hadi akwawu.
Muloŋa nadiwuli dehi izu daYehova, namotoki dehi kuleja kwindi; muntu owu akamufumishuhu chikupu, wakakoola kuluwa kwindi.
Hadiŋuwu anyana kaIsarela muchinkalampata, aweni iyala wudi nakuchaya nchawa hefuku daSabata.
Ámuweni nakuchaya nchawa amuleteli kudi Mosi naAroni, nachipompelu chejima.
Amushili mukaleya muloŋa abulili kuyileja mwakamwilawu.
Yehova wamwilili Mosi, nindi, Muntu owu chiŋa kumujaha hohu; chipompelu chejima chimwasi malola hanzi.
Chipompelu chejima chamwidishili muchiimba, amwasili malola, wafwili, mwomwamulejeluwu Mosi kudi Yehova.
Yehova wahosheli naMosi,
nindi, Hoshaku nawanyana kaIsarela, wuyileji akashaŋa nzombu kunsa jamahinawu, kumakiŋu ejima, kunzombu jakunsa jamahina ejima akashaŋaku wanda wawuzeeli;
nzombu oju jakekala jenu jakutalilaŋahu, kulonda mwakaanukaŋa kuleja kwaYehova kwejima, mwakelaŋamu, kulonda mwakabuli kulondeja mwaya kufwila kwanyichima yenwenu aweni, nimwaya mesu enwenu aweni,
kulonda mwakaanukaŋa, mwakelaŋa munayileja mwejima, mwakamujililaŋa Nzambi yenu.
Yami Yehova Nzambi yenu, nayifumishili mwituŋa daEjipitu kulonda niikali Nzambi yenu. Yami Yehova Nzambi yenu.
Henohu Kora, mwana kaIzihari, mwana kaKohati, mwana kaLevi, akwatili mpúŋa naDatani naAbirami, anyana kaEliyabi, naOni, mwana kaPeleti, anyana kaRubeni;
hamu nawanyana kaIsarela amakwawu atulamba amuchipompelu, alema muchipompelu, aya mpuhu, nkulakaji jiyedi namakumi atanu (250) aleteli winyi naMosi.
Apompeleli aMosi naAroni nandombu, ayilili nawu, Munadikilakeshi dehi, chipompelu chejima chajila niwunashaluhu hosi, Yehova wudi mukachi kawu hohu. Indi enu munadilemeshelidi hachipompelu chaYehova?
Chachitiyiliyi Mosi wadinatili chamesu hamaseki.
Wahosheli naKora nawantu apompeliyi nawu, nindi, Kumadiki budidi Yehova wakamwekesha windi niwajila wuduhu, wakamukundamisha kwakwihi nayena. Yowu akatondayi diyi akakundamishayi kwakwihi nayena.
Tiyenu chimwakela. Mwakanona yeŋa yakusendela insensi, nineyi Kora, niakwenu ejima wunapompi nawu;
mwakashumu kesi, mwakashuhu niinsensi kumesu aYehova kumadiki. Twakamona iyala akatondayi Yehova diyi wakajila, munadikilakeshi enu anyana kaLevi.
Mosi hakumwila Kora, nindi, Tiyenu mwani, enu anyana kaLevi;
komana chanayambuliyi Nzambi yaIsarela kudi chipompelu chaIsarela, ayikundamishi kwakwihi nayomweni, nindi, mukoŋi mudimu waTabanaka yaYehova, mwimani kumesu achipompelu nakuyikalakela, chinakehi?
Yena nayikundamishi dehi kwakwihi nineyi nianakweyi anyana kaLevi ejima, mukeŋi niwupristu nawa?
Dichi dinu nineyi niakwenu wunapompi nawu munamupompeli Yehova nandombu. Indi Aroni hinyi mwaka mumutobeli?
Mosi watemesheli nakutambika Datani naAbirami, anyana kaEliyabi. Wena nawu, Hitukwinza kwokuku;
chiwunatufumishi mwituŋa datuloŋa twamayeli nawuchi hiwukutujahisha munu muchinkalampata, komana chinakehi, winzi wubombeluku nikudilisha kalamba ketu?
Kutoŋa hiwunatushikiji mwituŋa datuloŋa twamayeli nawuchuku. Hiwunatwinki wuswana wamaha namatempa anyivinyuku. Keŋa wulokoli awa amayala mesu awu tahindi? Hitukwinza kwokuku.
Mosi waswejeli kuzuwa, hakumwila Yehova, nindi, Bayi wutala hamulambu wawuku. Hinayidiili hoku chimbulu niwumuhu, hela kukatishahu muntu niwumuhu kwamuku.
Mosi hakumwila Kora, nindi, Kumadiki kemanenu kumesu aYehova, nineyi, nichipompelu cheyi chejima, nineyi, niwena, niAroni.
Mwakasendi wejima wenu yeŋa yenu yakusendela insensi, mwakashuhu insensi, mwakaleti wejima wenu yeŋa yenu kumesu aYehova, yeŋa nkulakaji jiyedi namakumi atanu (250); nineyi niAroni, iwu nacheŋa chindi, iwu nacheŋa chindi.
Asendeli wejima wawu yeŋa yawu, ashilumu kesi, ashiluhu niinsensi, emeni kuchisu chetenti dakubulakena hamu naMosi naAroni.
Kora wayipompesheleli chipompelu chejima nandombu kuchisu chetenti dakubulakena; lubanji lwakulema kwaYehova lwamwekeneni chipompelu chejima.
Yehova wahosheli naMosi naAroni,
nindi, Ambukenu mufumi mukachi kachipompelu ichi, kulonda niyinoŋeshi hohenahanu ji-i chikupu.
Adinatili chamesu awu hamaseki, nawu, Eyi Nzambi, Nzambi yawaspiritu jawantu ejima, muntu wukuputola wumu hohu, wuzuwili chipompelu chejima?
Yehova wahosheli naMosi,
nindi, Hoshaku nachipompelu, neyi, Oku kwitenti daKora, naDatani, naAbirami, fumenuku.
Mosi wanyamukili, wayili kudi aDatani naAbirami. Akulumpi awaIsarela amulondeli.
Wahosheli nachipompelu, nindi, Fumenu mwani, kumatenti anawa amayala atama, bayi mukwata kuyuma yawuku, mwakenza kanoŋela kumu nanshidi jawu jejima.
Afuma nikwitenti daKora, naDatani, naAbirami, mwa-mwa. Datani naAbirami edikili, emeni kuyisu yamatenti awu, niaŋodijawu, nianyanawu amayala, nianyikeki.
Mosi welili nindi, Tiyenu mumwakelukila nenu Yehova diyi wantemesheli, nindi nakeli nyidimu yejimiyi, mwiluki nenu hinayilaŋa chakumuchima wamuku;
neyi amayalawa akufwa neyi chafwaŋawu akwawu antu ejima, indi neyi akamona chamonaŋawu akwawu antu ejima, komana Yehova hantemesheluku.
Ilaŋa neyi Yehova wukwila chuma chachiha, niiseki dikwasama mukanwa kadu, dikuyiminya niyuma yawu yejima, hiyakuholokela amomi mukaluŋa, dihu himwakashinshikila nenu amayalawa anamudiwuli Yehova.
Hohenohu, chanakumishiyi dehi kuhosha mazu awa ejima, heseki hemenuwu habalukili.
Iseki daasamini mukanwa kadu dayiminyini, nimatalawu, niantu aKora ejima, niyuma yawu yejima.
Niwena niyuma yawu yejima aholokeleli amomi mukaluŋa, iseki dibulakana nicheŋi hewulu dawu ndwa, muchipompelu ayijilumwinumu.
AIsarela ejima ádiŋi emajala kwakwihi, atemukili chatiyiluwu nyiteti yawu. Nawu, Iseki dakenza katuminya ninetu.
Kesi kafumini kudi Yehova, kayinoŋesheli owu amayala nkulakaji jiyedi namakumi atanu (250) aleteli insensi.
Yehova wahosheli naMosi nindi,
Muleji Eleyazari mwana kakapristu Aroni anoni yeŋa yawu yakusendela insensi mukesi, nikesi akasandili kuna kwakulehi, muloŋa yajila.
Iyi yeŋa yanawa akwanshidi anatamishi wumi wawu awenawu, ayichili yeŋa yawubasa yakubuta hakameŋa kakulambwila; muloŋa alambwililuhu insensi kumesu aYehova, dichi yajila. Yakekalaŋa chinjikijilu chakutalilaŋahu anyana kaIsarela.
Kapristu Eleyazari wanoneni yeŋa yainsensi yawuneŋu yalambwiluwu owu ocheluwu; ayichilili chibutishi chakameŋa kakulambwila;
kulonda kwanukishaŋa nachu anyana kaIsarela, kulonda hakabuli kumwekana mwenyi wabula kusemuka kudi Aroni wakenza kwakwihi nakwocha insensi kumesu aYehova; wakenza kamona chamweniyi Kora nawakwawu apompeliyi nawu; mwomwahosheliyi Yehova nayena kukanwa kaMosi.
Chikwachili, chipompelu chawanyana kaIsarela chejima chatobeleli aMosi naAroni, nawu, Munajahi antu aYehova.
Chelili chipompelu chinapompeli dehi aMosi naAroni, hiyakutala kwitenti dakubulakena, hiyakumona ivu dinabutuhu, nilubanji lwakulema kwaYehova hilukumwekana.
AMosi naAroni enjili kumesu etenti dakubulakena.
Yehova wahosheli naMosi,
nindi, Fumenu mukachi kachipompelu ichi kulonda niyinoŋeshi hohenahanu ji-i. Hiyakudinata chamesu hamaseki.
Mosi wamwilili Aroni, nindi, Nonaku cheŋa cheyi chakusendela insensi, wushumu kesi kahakameŋa kakulambwila, wushuhu insensi, wutwali swayi kudi chipompelu, wuyilili yakubuta nachu nshidi, muloŋa kudi Yehova kunenzi dehi ndombu, chipupu chinatachiki dehi.
Aroni wanoneni cheŋa chindi mwomwamulejeli Mosi, wayili lufuchi mukachi kachipompelu. Nindi atali, chipupu mwaka chinatachiki dehi mukachi kawantu. Washiluhu insensi, welili yakubuta nachu nshidi yawantu.
Wemeni hakachi kawafu nawamomi. Chipupu chiimana nikwimana.
Antu afwili nachipupu makombakaji ikumi nawana nankulakaji jitanu najiyedi (14,700), akubombela hadi awa afwili nansaŋu yaKora.
Aroni wafuntili cheŋi kudi Mosi kuchisu chetenti dakubulakena. Chipupu chiimana nikwimana.
Yehova wahosheli naMosi,
nindi, Hoshaku nawanyana kaIsarela, wutambuli nyikombu yamavumu awankakulula jawu ejima, hevumu hevumu, kudi atulamba twawu ejima, mwomwekalila mavumu awankakulula jawu, nyikombu ikumi nayiyedi (12); wusoneki majinawu ejima, iwu hamukombu windi, iwu hamukombu windi.
Ijina daAroni wakadisoneki hamukombu waLevi; muloŋa anyanta ejima amavumu awankakulula jawu akekali nanyikombu yawu, iwu nawindi, iwu nawindi.
Wakayitenteki mwitenti dakubulakena kumesu achitiyaŋenu, kunabulakenaŋa nenu.
Mwakamona iyala inakatonda mukombu windi wakasapuka; hinakamwenesha kutoba kwatobaŋawu anyana kaIsarela kwatobelaŋawu enu.
Mosi wahosheli nawanyana kaIsarela, atulamba twawu ejima amwinkeli nyikombu, kalamba wumu wumu, kalamba wumu wumu, mwomwekalila mavumu awankakulula jawu, nyikombu ikumi nayiyedi (12). Nimukombu waAroni wadiŋi hamu nanyikombu yawu.
Mosi watentekeli nyikombu kumesu aYehova mwitenti dawunsahu.
Chelili kunachi dehi, Mosi weŋilili mwitenti dawunsahu. Nindi atali, mukombu waAroni wevumu daLevi wasapuka dehi, wunanani nimahumba, wunakenuki ninkenu, hiyikusoŋa nimabuji aamondi aha dehi.
Mosi wafumishili nyikombu yadiŋi kumesu aYehova yejima, wayitweli kudi anyana kaIsarela ejima, ayitalili, atambwili nyikombu yawu wejima wawu.
Yehova wahosheli naMosi, nindi, Funtishaku mukombu waAroni kumesu achitiyaŋenu, wuwuhembi chachiwahi wikali chinjikijilu chawanyana akwakudikaŋa, kulonda wukumishi kutoba kwawu kwantobelaŋawu ami, kulonda abuli kufwa.
Dichi cheliliyi Mosi. Mwamulejeliyi Yehova, dimu mweliliyi.
Anyana kaIsarela ahosheli naMosi, nawu, Tala tuhu, twafwa dehi, twajila dehi, wejima wetu tunajilumuki.
Yowu wukudata kwakwihi naTabanaka yaYehova wukufwa kwindi. Tunoŋi tuhu wejima wetu nakufwa?
Yehova wamwilili Aroni nindi, Nineyi nianyaneyi amayala nivumu dawankakulula jeyi hamu naneyi, mwakasendaŋa kuluwa kwamalala. Nineyi nianyaneyi amayala hamu naneyi, mwakasendaŋa kuluwa kwawupristu wenu.
Nianakweyi nawa, wowu muchidi waLevi, muchidi wankakulula yeyi, wuwushikiji kwakwihi hamu naneyi, kulonda akayibombi naneyi, akakukalakelaŋa. Ilaŋa eyi nianyaneyi hamu mwakekalaŋa kumesu etenti dawunsahu.
Akatalaŋa mudimu weyi, nimudimu wetenti dejima. Bayi dinu akadata kwakwihi nayuma yamalala hela kukameŋa kakulambwilaku, akenza kafwa niwena nineyi.
Akayibombi naneyi, akatalaŋa itenti dakubulakena nakukalakala mudimu wetenti dejima. Mwenyi kudata kwakwihi nanenu nehi.
Enu yenu mwakatalaŋa mudimu wamalala, nimudimu wakameŋa kakulambwila, kulonda anyana kaIsarela akabuli kumona cheŋi ndombu.
Tiyenu, ami aweni nayifumishi dehi anakwenu aLevi mukachi kawanyana kaIsarela; anekali dehi chamukunkulu chenu chakwinka Yehova, kulonda akakalakalaŋa mudimu wetenti dakubulakena.
Nineyi nianyaneyi hamu naneyi mwakatalaŋa wupristu wenu wayuma yakameŋa kakulambwila yejima, niwayuma yidi mukachi kehina dakujika hakachi, diyi mwakakalakalaŋa. Nayinki dehi mudimu wawupristu hichamukunkulu chenu. Mwenyi wakadataku akamujahi.
Yehova wahosheli naAroni, nindi, Tiyenu, ami aweni nayinki dehi kutala nyilambu yami yakuleleka, yoyuma yejima yakujilikawu anyana kaIsarela, nakwinkiyi nanochu chakuwayishawu manji, nenki nianyaneyi amayala, yenu yachidika chahayanyaka.
Tiya yiwakadyaŋa hayuma yasweja kujila yahakesi; yanyilambu yawu yejima, nyilambu yawu yawuŋa yejima, ninyilambu yawu yahanshidi yejima, ninyilambu yawu yakutanya yejima, yakunletelawu ami, yakekalaŋa yajila nankashi yeyeyi nawanyaneyi amayala.
Wakayidyaŋa neyi chiwadyaŋa yuma yasweja kujila. Akayidyaŋa kudi amayala ejima. Yakekalaŋa yeyi yajila.
Tiya yiwakadyaŋa; mulambu wakuleleka wachamukunkulu chawu yonyilambu yakuzwiyaŋesha yejima yawanyana kaIsarela. Nakwinkiyu yeyi nawanyaneyi amayala nawanyaneyi awambanda, yanshimbi yahayanyaka. Antu akumutaŋa weyi anatooki ejima akadyaŋa.
Nimanji asweja kuwaha ejima, nivinyu yayiha yasweja kuwaha yejima, nitidiku yasweja kuwaha yejima, yoyuma yatachi yenkaŋawu Yehova, nakwinkiyu yeyi.
 Mbutu yikutachika kuha yejima yamwituŋa dawu yamuletelaŋawu Yehova yakekalaŋa yeyi. Antu akumutaŋa weyi anatooki ejima akadyaŋa.
Yuma yamuIsarela yajilikawu yejima yakekalaŋa yeyi.
Ejima ásambilaŋa kuvwalika ámulambulaŋawu Yehova, hela awantu, hela awanyama, akekalaŋa eyi; ilaŋa wedi wamuntu chiŋa wakamukuula, niwedi wakanyama wamajilu wakamukuula niyena nawa.
Awa akakuulawu akufumisha mukakweji kamu wakayikuula, mwomu muwuseya wawu mali a 55 grams yasiliva mwomwaya chesekelu chakumalala.
Hakwila wedi waŋombi, hela wedi wamukoku, hela wedi wampembi, kuyikuula nehi; ajila; mashi awu wakayisampwila hakameŋa kakulambwila, manji awu wakayishitaŋa bwi-i, himulambu wakwila nakesi wakumununkishila Yehova ivumba dadiwahi.
Mbiji yawu yakekalaŋa yeyi neyi chikwebwambu dakuzwiyaŋesha nimwendu wachidiilu, wakekalaŋa weyi.
Nyilambu yakuleleka yejima yayuma yajila, yamulambulaŋawu Yehova kudi anyana kaIsarela, nakwinki yeyi nawanyaneyi amayala nawanyaneyi awambanda hamu naneyi, yachidika chahayanyaka; hichitiyaŋenu chamuŋwa chahayanyaka kumesu aYehova, cheyi nawanyaneyi hamu.
Yehova wamwilili Aroni, nindi, Bayi wakaheta wuswana mwituŋa dawuku, hela kuheta iseka mukachi kawu nehi; iseka deyi yami, wuswana weyi yami, mukachi kawanyana kaIsarela.
Hakwila anyana kaLevi nayinki yamwikumi yamuIsarela yiikali wuswana wawu, nanyidimu yawu yakunkoŋelawu, yonyidimu yetenti dakubulakena.
Kufumisha hanu anyana kaIsarela bayi akenzaŋa kwakwihi netenti dakubulakenaku, akenza kakoola nshidi hiyakafwa.
Ilaŋa aLevi diwu akukoŋaŋa mudimu wetenti dakubulakena, diwu akusendaŋa kuluwa kwawu; chakekalaŋa chidika chahayanyaka kumakiŋu ejima, hiyamba kahetaŋa wuswana mukachi kawanyana kaIsarelaku.
Muloŋa yamwikumi yawanyana kaIsarela, yamulambulaŋawu Yehova yamulambu wakuleleka, nayinki dehi aLevi yakekalaŋa wuswana wawu. Dichi chinayila dehi nami, akabulaŋa kuheta wuswana mukachi kawanyana kaIsarela.
Yehova wahosheli naMosi,
nindi, Hoshaku nawaLevi, wakayili neyi, Chimwakatambulaŋa kudi anyana kaIsarela yamwikumi yinayinki dehi yakudi wena yawuswana wenu, himwakalambulamu mulambu wakuleleka waYehova yamwikumi yayamwikumi.
Mulambu wenu wakuleleka akayifuukwilawu neyi tidiku yahawuhulilu, hela neyi vinyu yinavuli kuwukamwinu wavinyu,
dichi mwakamulambulaŋa Yehova mulambu wakuleleka, wayuma yenu yamwikumi yejima yimukutambulaŋa kudi anyana kaIsarela; wakanonaŋamu mulambu waYehova wakuleleka, mwakamwinkaŋawu kapristu Aroni.
Hayamukunkulu yenu yejima mwakanonahu, mwakalambuli nyilambu yaYehova yakuleleka yejima, yoyuma yaswejamu kuwaha yejima, yoyuma yekalamu yakujilika dehi.
Dichi wakayili neyi, Chimwakaleleka yaswejamu kuwaha akayifuukwila aLevi neyi yahawuhulilu yinavuli dehi, niyahawukamwinu wavinyu nawa.
Mwakadyaŋa kwoku munadiili kwoku, ninenu niakwamatalenu; hiwulooku wenu wanyidimu yenu yimwakoŋaŋa mwitenti dakubulakena.
Neyi munanonumu dehi yasweja kuwaha munayileleki dehi himwakawenahu muloŋa wanshiduku; mwakabuli kujilola yuma yawanyana kaIsarela yajila; mwakabuli kufwa.
Yehova wahosheli naMosi naAroni,
nindi, Tiyenu chidika chanshimbi yanayilejiyi Yehova, nindi, Hoshaku nawanyana kaIsarela akuleteli iyoŋa daŋombi wamukaji wuchinana, wakadi ibeka, wakadi hataminayi, wakadi kukasahu dehi mpanda.
Mwakamwinki kapristu Eleyazari, akamufumishi muchiimba, muntu wumu akamutapili kumesu indi.
Kapristu Eleyazari akanoni mashi aŋombi namunu windi, akasampwili mashi indi mapampa katanu nakayedi nakutalisha kumesu etenti dakubulakena.
Muntu wumu akashiti ŋombi kumesu indi; akashiti nichitembi chindi, nimbiji yindi, nimashi indi, nituji twindi.
Kapristu akanoni mutondu wamusida, nimutuntamu, niwanda wuchinana, akombili haŋombi wudi nakusukuma.
Kapristu akakosi nimahinindi, akaweli mumenji, nkumininaku akenzi cheŋi muchiimba, kapristu akekali wajilola nikumelela.
Owu wukushita ŋombi akakosi mahinindi mumenji, akaweli nawa mumenji, akekali wajilola nikumelela.
Iyala wajila akakuŋuli mawuti aŋombi, akayilumbiki kunsa yachiimba kwakuwahi, akayihembi chachiwahi akekali achipompelu chawanyana kaIsarela, kulonda akekali akushaŋa mumenji akudijilika nachu. Hichuma chakutookesha nachu nshidi.
Owu wukukuŋula mawuti aŋombi akakosi mahinindi, akekali wajilola nikumelela. Chakekali chidika chahayanyaka chawanyana kaIsarela nimwenyi wejima wukuyipeeka.
Muntu wukukunka mufu akekali wajilola mafuku atanu nayedi.
Yenowu muntu akadikosi namenji owu hefuku damuchisatu, hefuku damuchitanu nachiyedi akekali wajila. Ilaŋa neyi wakabula kudikosa ifuku damuchisatu hakekala wajila ifuku damuchitanu nachiyeduku.
Yowu wukukunka mufu, nakubula kudikosa, natamishi Tabanaka yambala yaYehova. Muntu owu hadi aIsarela akamufumishuhu. Muloŋa abulili kumusansa menji akudijilika nachu, dichi wakekalaŋa tuhu wajilola, nimajilu indi wuchidi nawu.
Tiyenu nshimbi yamuntu wukufwila mwitenti; antu ejima akwiŋila mwitenti odu, niantu ejima adiŋi mwitenti, akekali ajilola mafuku atanu nayedi.
Niyuma yakadi kujika, yejima yakubula yibutishi yakukasaku, yakekali yamajilu.
Muntu wukwenda mumpata wukukunka muntu anajahuwu nampoku yakabali, hela mufu tuhu, hela ifwaha damuntu, hela ijamu, akekali wajilola mafuku atanu nayedi.
Hansaŋu yayenowu muntu wajilola akanoni mawuti amulambu washitiluwu wakudijilika nachu, akayishi munuŋu akechiluhu menji ampwapwa.
Muntu wakadi majilu akanoni mutuntamu, akawiŋiji mumenji, akayisansili nihetenti, nihayuma yejima yidumu, nihadi antu adiŋumu, nihadi wákunkili hela ifwaha, hela watapawu, hela mufu tuhu, hela ijamu.
Yenowu muntu wakadi majilu akasansi wájilola hefuku damuchisatu, nihefuku damuchitanu nachiyedi; akamukosi hefuku damuchitanu nachiyedi. Akakosi mahinindi, akaweli mumenji, hamelela wakekala wakadi majilu.
Hakwila muntu wakekala wajilola wakabula kudikosa, yenowu muntu hakachi kachipompelu akamufumishuhu, muloŋa natamishi dehi malala ambala aYehova; abula kumusansa menji akuditookesha nachu; wajilola kwindi.
Chakekalaŋa chidika chawu chahayanyaka. Wúkusansa menji akuditookesha nachu akakosi mahinindi. Wúkukunka menji akuditookesha nachu wakekalaŋa wajilola nikumelela.
Yuma yikukunkayi muntu wajilola yejima yakekali yamajilu, nimuntu wukukunkaku akekali wajilola niyena nikumelela.
Anyana kaIsarela, chochipompelu chejima, ashikili muchinkalampata chaZini hakakweji kakusambila. Antu ashakamini muKadeshi. Kwoku kwafwililiyi Miriyami, kwoku kwamujiikiluwu.
Hikwadiŋi menji achipompeluku. Apompeleli aMosi naAroni nandombu.
Antu abobweli naMosi, elili nawu, Mutenowu twafwilili tuhu kwetu hafwiluwu anakwetu kumesu aYehova!
Indi munaletelidi chipompelu chaYehova munu muchinkalampata tufwilumu niyimuna yetu ninetu aweni?
 Mwatufumishililidi muEjipitu mutuleti munu mwatama? Munu mwakadi nimbutu, hela yikuyu, hela nyivinyu, hela mabula; nimenji akunwa kwosi.
AMosi naAroni afumini kwadiŋi chipompelu, ayili kuchisu chetenti dakubulakena, adinatili chamesu hamaseki. Lubanji lwakulema kwaYehova luyimwekena nikuyimwekena.
Yehova wahosheli naMosi,
nindi, Nonaku mukombu weyi, wupompeshi chipompelu, nineyi nimanakweyi Aroni, muhoshi nelola kumesu awu, diidishi menji adu, wakayiidishili menji mwilola, wakanwishi nichipompelu niyimuna yawu.
Mosi wanoneni mukombu wadiŋi kumesu aYehova mwomwamulejeluwu.
AMosi naAroni apompesheli chipompelu kumesu elola, wayilili nindi, Tiyenu dinu, enu akwakudikaŋa, tuyiidishili menji mwilolidi tahindi?
Mosi wanyamwini chikasa chindi kwiwulu, weteli ilola namukombu windi kayedi. Mwedikili menji amavulu, chipompelu chanwini niyimuna yawu.
Yehova hakuyila aMosi naAroni, nindi, Ichi chimunabuli kunkuhwelela, mubuli kunjilika kumesu awanyana kaIsarela, dichi himwamba keŋija chipompelu ichi mwituŋa dinayinkuku.
Wenawa diwu menji aMeriba (ndombu); nanochu chazuŋiluwu anyana kaIsarela naYehova, niyena wamwekesheli kujila kwindi hadi wena.
Mosi watemesheli antemesha afumi kuKadeshi ayi kudi mwanta wakuEdomi. Nindi, Tiya chanahoshiyi manakweyi Isarela, nindi, Eyi wuneluki kukabakana kwejima kutunakabakani;
ninichi chakunkumukiluwu ankakulula jetu muEjipitu, ninichi chitwashakamini nyaka yayivulu muEjipitu, ninichi chatukabishiluwu aEjipitu, ninetu nankakulula jetu.
Hitukudilila kudi Yehova, hakutiya izu detu, hakutemesha kaŋelu watufumishili muEjipitu. Yetu awa kunu kuKadeshi, mukala wakunsa kwakumina ŋinza yeyi.
Atwiteji mwani, kuhitakana mwituŋa deyi. Hitwakahitila kumaha, hela kumatempa anyivinyuku. Hitwakanwa hela menji amumashimaku. Twakahita kwamumukwakwa wambala wamwanta hohu, hitwakasenuka tuya hela kuchidiilu hela kuchimunswaku, ninichi chitwakamotoka ŋinza yeyi.
Edomi wamwilili nindi, Eyi kuhita mwamami nehi, nakenza kakulotokela nampoku yakabali.
Anyana kaIsarela amwilili nawu, Twakakandukila yamukwakwa. Neyi twakanwa menjeyi, ninami niyimuna yami, nakafweta. Nikumini dakuhitamu kwanyendu hohu, bayi chuma chacheŋuku.
Yena nindi, Eyi kuhita nehi. Edomi hakwinza kudi yena nawantu amavulu naŋovu.
Dichi Edomi walekeli kwiteja Isarela kuhita muŋinza yindi. Isarela abalumuka nikubalumuka hakufuma kudi yena.
Anyana kaIsarela chochipompelu chejima, afumini kuKadeshi ayili kumpidi yaHori.
Yehova wahosheli naMosi naAroni kumpidi yaHori kuŋinza yetuŋa daEdomi,
nindi, Aroni akamubombela kudi ayindi. Hakeŋila kwindi mwituŋa dinenki anyana kaIsarelaku, muloŋa mwadikaŋili nezu dami kumenji aMeriba.
Yaku naAroni namwanindi Eleyazari, wukandami nawu hampidi yaHori,
wakamusubuli Aroni mahinindi, wakamuvwikuwu mwanindi Eleyazari. Aroni akamubombela kudi ayindi, wakafwila kwenoku.
Mosi welili mwamulejeliyi Yehova. Akandukili hampidi yaHori, chipompelu chejima chiyimonaŋa.
Mosi wamusubwili Aroni mahinindi, wamuvwikiluwu mwanindi Eleyazari. Aroni wafwilili henohu hewulu dampidi. AMosi naEleyazari akunkumukili hampidi.
Chipompelu chejima chamwenuwu Aroni nafwi dehi, amudilili Aroni mafuku makumi asatu (30), wowu mutaŋa waIsarela wejima.
KaKenani, mwanta wakuAradi, washakamini kukabeta kakuchidiilu, watiyili nawu Isarela hakwinza njila yaAtarimi. Walwili nawaIsarela, wakwatiluhu niankoli.
AIsarela adikanini naYehova, nawu, Chalala neyi wakatwinkawu antu awa twakanoŋesha nyikala yawu chikupu.
Yehova watiyililili izu dawaIsarela, wayinkeli aKenani. Ayinoŋesheli chikupu ninyikala yawu kumu. Atumbiluku ijina nawu kuHorama.
Afumini kumpidi yaHori, ayilili njila yaKaluŋalwiji Kachinana, kulonda kunyeŋumuka ituŋa daEdomi. Kunyichima yawantu kwakumini nanjila yendeluwu.
Antu ahosheli Nzambi niMosi chatama, nawu, Mwatufumishililidi muEjipitu kulonda tufwili munu muchinkalampata? Mwakadi yakudya, mwakadi menji; iyi yakudya yahehuka tunayitiyi dehi kwetu kumuchima bwi-i.
Yehova watemesheli mukachi kawantu tupela twawulembi wafwana, twasumini antu. AIsarela amavulu afwili.
Antu enjili kudi Mosi, nawu, Tunaputoli dehi nanichi chitunahoshi dehi niYehova nineyi chatama. Lombaku kudi Yehova atufumishili tupela. Mosi wayilombeleli antu.
Yehova wamwilili Mosi, nindi, chilaku kapela, wukeshi kumutondu kulonda antu ejima anasumuwu chakakamonawu akahandi.
Mosi wachilili kapela kawuneŋu, wakashili kumutondu, elili neyi kapela kanasumi dehi muntu, chakutalayi kapela kawuneŋu swi-i hakuhanda.
Anyana kaIsarela endeli, ateekeli muOboti.
Afumini kuOboti, ateekeli kuIye Abarimi, muchinkalampata chekala kwakwihi naMowabi mbadi yatuntukilaŋa itaŋwa.
Afumini kwenoku, ateekeli muchinekineki chakuZeredi.
Afumini kwenoku ateekeli mwishinadi daArinoni wekala muchinkalampata wafuma muŋinza yawaAmori. Muloŋa Arinoni diyi ŋinza yaMowabi, hakachi kaMowabi nawaAmori.
Dichi chaneliluwu mumukanda waMajita aYehova, nawu,
Nimumukandu wayinekineki
Afumini kwenoku ayili kuBeyeri. Didu ishima damwililuwu Mosi kudi Yehova, nindi, Pompeshaku antu niyinki menji.
Tiyenu kamina kembiluwu aIsarela, nawu,
Didu ishima dapundiluwu atulamba,
Afumini kuMatana ayili kuNahaliyeli. Afumini kuNahaliyeli ayili kuBamoti.
Afumini kuBamoti ayili kuchinekineki chekala kumpata yaMowabi nikwiwulu dampidi yaPisiga yatala kwikuna.
AIsarela atemesheli antemesha kudi Sihoni mwanta wawaAmori,
nawu, Twiteji tuhiti mwituŋa deyi. Hitwakasenuka munjila tuya hela mwiha hela mwitempa danyivinyuku. Hitwakanwa menji amumashimaku, twakaya yamukwakwa wambala wamwanta, ninichi chitwakapandakana ŋinza yeyi.
Sihoni hetejeli aIsarela kuhita muŋinza yinduku. Sihoni hakupompesha antu indi ejima, hakuya nakulwa nawaIsarela muchinkalampata, oshika nikuYahazi. Hakulwa nawaIsarela.
AIsarela amutapili nawumwemu wampoku yakabali, atambwili ituŋa dindi kufumisha kuArinoni ndo-o nikuYaboki kwekala anyana kaAmoni; muloŋa ŋinza yawanyana kaAmoni yadiŋi yakola.
AIsarela atambwili nyikala yejimiyi. AIsarela ashakamini munyikala yawaAmori, mwomuHeshiboni nimunyikala yekalaku yejima.
Muloŋa Heshiboni diwu wadiŋi mukala waSihoni mwanta wawaAmori, yowu walwili namwanta wakuMowabi wasambilili, wamutambwili ituŋa dindi dejima ndo-o nikuArinoni.
Dichi chahoshelaŋawu muyishimu, nawu,
Muloŋa kesi kanafumi muHeshiboni,
Yayo-o! Eyi mukwetu Mowabi!
Tunayisowi dehi.
Dichi aIsarela ashakamini mwituŋa dawaAmori.
Mosi watemesheli nakwendesha Yazeri. Atambwili nyikala yawu, atemwinumu aAmori ashakaminumu.
Abalumukili, akandukili njila yaBashani. Mwanta wakuBashani Ogi, niantu indi ejima ayiluku, alwili nawu kuEdereyi.
Yehova wamwilili Mosi, nindi, Bayi wumutiya womaku; nakwinkiyi dehi eyi niantu indi ejima niituŋa dindi. Wakamukoŋa neyi chiwakoŋeli Sihoni mwanta wawaAmori washakamini kuHeshiboni.
Amutapa nikumutapa, niyena nianyanindi amayala, niantu indi ejima, niwindi wumu washeluhu hosi. Atambula niituŋa dindi.
Anyana kaIsarela endeli cheŋi munjila yawu, atuŋili chiimba chawu muyana yaMowabi mwishinadi daYodana kwakwihi naYeriku.
Balaki mwana kaZipori wamweni yejima yayikoŋeluwu aAmori kudi aIsarela.
Mowabi wayitiyili aIsarela woma nankashi, muloŋa aswejeli kuvula, Mowabi wafwili muchima mwivumu puchi nawanyana kaIsarela.
Mowabi wayilili akulumpi jawaMidiyani, nindi, Luntu ilu lukulasha tuhu yuma yamunu mwituŋa yejima, neyi chalashaŋayi ŋombi matahu amumpata. Balaki mwana kaZipori diyi wadiŋi mwanta wakuMowabi hamwakowu.
Watemesheli antemesha kudi Balami mwana kaBeyori kuPetori wekala kuKaloŋa kwokwituŋa dawanyana kawantaŋa jindi, wamutambikili nindi, Inzaku wutali, antu awa anafumi muEjipitu. Inzaku wutali, anajiki hewulu deseki dejima wi-i, awa ananshakamini awa.
Inzaku dinu mwani, wunshiŋili antu awa, anambadiki ŋovu, hadaha nakamona kuyimika mushindu, kulonda tuyitapi, niyitemuni mwituŋa. Muloŋa ami neluki nami muntu iwukukiswileyi nkisu wukukiswilewa, muntu iwukushiŋeyi wukushiŋewa.
Niakulumpi jawaMowabi niakulumpi jawaMidiyani ayili, asendeli nsaŋa jakuhoŋa nachu. Ashikili kudi Balami, amulejeli mazu ahosheli Balaki.
Yena wayilili nindi, Kamenu kunu wufuku wunu, niyileteli cheŋi izu dakuhoshayi Yehova nanami. Atulamba twaMowabi akamini kwaBalami.
Nzambi wenjili kudi Balami, nindi, Indi awa mayala wudi nawu hiyanyi?
Balami wamwilili Nzambi, nindi, Balaki mwana kaZipori, mwanta wakuMowabi nantemesheli mazu,
nindi, Inzaku wutali, antu awa anafumi muEjipitu anajiki hewulu deseki dejima wi-i; inzaku dinu wunshiŋiluwu, hadaha nakatwesha kulwa nawu nakayitemuni.
Nzambi wamwilili Balami, nindi, Bayi wuya nawuku. Owu antu bayi wakayishiŋaku, muloŋa akiswilewa kwawu.
Balami wamenekeli budidi, wayilili atulamba twaBalaki, nindi, Yenuŋa kwenu mwituŋa denu, Yehova kwonti kwindi kuŋiteja kuya nenu.
Atulamba twaMowabi anyamukili, ayili kudi Balaki, nawu, Balami kwonti kwindi kwinza nanetu.
Balaki watemesheli cheŋi atulamba amakwawu asweja kuvula, asweja nikulema.
Enjili kudi Balami, amwilili nawu, Tiya chanahoshiyi Balaki mwana kaZipori, nindi, Bayi mwani, hakamwekana chuma chakukulekesha kwinza kudamuku.
Muloŋa ami nakakulemesha nankashi, yejima yiwakanleja nakela hohu. Dichi inzaku mwani, wunshiŋili antu awa.
Balami wayakwili ambuŋaBalaki, nindi, Hela neyi Balaki wukunyinka tuhu itala dindi dato-o dasiliva nawuru, ami kwami kumotoka izu daYehova Nzambi yami, hela kukumininamu, hela kulunjikamu kutwesha nehi.
Dichi dinu mwani, chiŋililenu wufuku wunu nawa kulonda niluki mwakanlejayi Yehova mwekwawu.
Nzambi wenjili kudi Balami nawufuku, wamwilili nindi, Neyi amayalawa akwinza nakukutambika wakanyamuki wakayi nawu. Ilaŋa chiŋa wakela mwomunakakuleja hohu.
Balami wamenekeli budidi, wakasili hakushakamina hachimbulu chindi, wayili nawatulamba twakuMowabi.
Nzambi wazuwili nanochu chayiliyi; kaŋelu kaYehova wemeni munjila kulonda kudikaŋa nindi. Yena wadiŋi nakwenda hachimbulu chindi, wadiŋi nawaŋamba jindi ayedi.
Chimbulu hakumona kaŋelu kaYehova nemani munjila, mpoku yindi yakabali yakuhola dehi yidi kuchikasa chindi. Chimbulu hakuteŋuluka munjila, hakuya mumpata. Balami wamweteli chimbulu, nindi amufuntishi cheŋi munjila.
Henohu kaŋelu kaYehova hakwimana mukakawoŋu hakachi kamatempa anyivinyu, hela ikoli iku, ikoli iku.
Chimbulu wamweni kaŋelu kaYehova, wadishintakesheli kumbaŋu, wachikili mwendu waBalami kumbaŋu. Wamweteli cheŋi.
Kaŋelu kaYehova hakuya kumbidi hakwimana hanyiŋana hakadi hakubalumukila muntu aya hela kuchikasa chachidiilu hela kuchimunswa.
Chimbulu wamweni kaŋelu kaYehova, wafukamini iku Balami chochashakamayi. Balami wazuwili, wamweteli chimbulu namutondu windi.
Yehova waasamishili kanwa kachimbulu, yena hakumwila Balami, nindi, Nakwili ŋahi mwaka wuŋeti mapampa kasatu aka?
Balami wamwilili chimbulu, nindi, Muloŋa wunansawuli dehi. Neyi nadiŋi tuhu nampoku yakabali muchikasa chami, mutenowu nakujahi dehi.
Chimbulu hakumwila Balami, nindi, Hiyami chimbulu cheyuku? Kufumisha hiwanheteleli nyaka yejimiyi yiwunahandi kushika nikwifuku dalelu ochu wendelaŋa hanka? Nakwilahu dehi chochichi? Nindi, Nehi.
Yehova watonesheli mesu aBalami, wamweni kaŋelu kaYehova nemani munjila, mpoku yindi yakabali yakuhola dehi yidi kuchikasa chindi. Wabandamini mutu windi, wadinatili chamesu hamaseki.
Kaŋelu kaYehova wamwilili nindi, Wunamwetelidi chimbulu cheyi mapampa kasatu aka? Tiya, ami nenzi nakudikaŋa naneyi, muloŋa namoni njila yeyi yatama.
Chimbulu wanmona, wabaaluka kumesu ami mapampa kasatu aka. Chakubula yena kubaaluka afuma kudami, mutenowu chalala nakujaha dehi, mutenowu yena namuhandishi.
Balami wamwilili kaŋelu kaYehova, nindi, Naputoli. Hinachiluka nami wunaŋimeni munjilaku. Dichi dinu neyi wunatiyi dehi kutama, nifunti kwami.
Kaŋelu kaYehova wamwilili Balami, nindi, Yaku nanawa amayala. Dodizu dinakakuleja didu diwakahosha. Dichi Balami wayili nawatulamba twaBalaki.
Balaki chatiyiliyi nawu Balami nenzi dehi, hakuya nakumukinkilila kumukala waMowabi wekala kuŋinza yaArinoni, kwakumina ŋinza.
Balaki wamwilili Balami, nindi, Hinatemesha nakukuzebela nakukutambikaku? Walekeladi kwinza? Nikaŋanyi kukulemesha, tahindi?
Balami wamwilili Balaki, nindi, Nenzi dehi, yami awa. Hela chochu hinikweti ŋovu yakuhosha chumaku. Dodizu dakanshilayi Nzambi mukanwa didu nakahosha.
Balami wayili naBalaki, ashikili kuKiriyati Huzoti.
Balaki waketwili aŋombi ninyikoku, watemesheli nakwinka Balami nawatulamba adiŋiyi nawu.
Chikwachili budidi Balaki watambwili Balami, wamutweli kuyinaŋanaŋa yaBayali. Wamweni kwanakuminuwu antu.
Balami wamwilili Balaki, nindi, Ntuŋili kunu tumeŋa twakulambwila tutanu natuyedi, wunloŋesheli kunu aŋombi amayala atanu nayedi, niyizamba yanyikoku yitanu nayiyedi.
Balaki welili mwomwahosheliyi Balami. Balaki naBalami ashitili hakameŋa kakulambwila ŋombi namukoku, hatumeŋa twejima.
Balami wamwilili Balaki, nindi, Imanaku kumulambu weyi wakushita, ami niyi, hadaha Yehova wukwinza nakumbulakana. Mwakanlejayi mwejima nakakulejamu. Wayili hachinaŋanaŋa chankuumbu.
Nzambi wabulakeni naBalami, Balami wamwilili nindi, Naloŋeshi dehi tumeŋa twakulambwila tutanu natuyedi, nashiti dehi hakameŋa ŋombi namukoku, hatumeŋa twejima.
Yehova washili izu mukanwa kaBalami, nindi, Funtaku kudi Balaki wakahoshaŋa mwomwenomu.
Wafuntili cheŋi kudi yena, wamuweni saŋa emenayi kumulambu windi wakushita, niyena nawatulamba twaMowabi twejima.
Wakwatili kuchishimu chindi, nindi,
Indi ami nukushiŋa ŋahi ánabuli kushiŋayi Nzambi?
Kunu kwiwulu damalola namumoni,
Hinyi natweshi kuchinda lunkuŋu lwaYakoba
Balaki wamwilili Balami, nindi, Wunaŋili ŋahi? Ami nakufumbili nami wunshiŋili ayilumbu jami, tala ntahi wunayikiswili dehi nkisu chikupu.
Kuchinka yena nindi, Ochu nibuli kusha muchima wakuhosha izu dananshiliyi Yehova mukanwa, tahindi?
Balaki wamwilili nindi, Tuyi neyi mwani kwacheŋi wakayimwenuku. Wakamona kwanakuminuwu hohu, kuyimona wejima wawu nehi; wakanshiŋiluwu kwenoku.
Wamutweli mumpata yaZofwimi hewulu daPisiga watuŋili tumeŋa twakulambwila tutanu natuyedi, washitili ŋombi weyala nichizamba chamukoku hakameŋa, hakameŋa, tumeŋa twejima.
Wamwilili Balaki, nindi, Imanaku kunu kumulambu weyi wakushita, niyi nimubulakani Yehova kuna.
Yehova wabulakeni naBalami, washili izu mukanwa kindi, nindi, Funtaku kudi Balaki, wakahoshaŋa mwomwenomu.
Wenjili kudi yena, wamuweni saŋa emenayi kumulambu windi wakushita natulamba twakuMowabi hamu. Balaki wamwilili nindi, Yehova nahoshi nindidi?
Wakwatili kuchishimu chindi, nindi,
Nzambi himuntu mwaka atwambuku;
Ami anyinka dehi mudimu wakukiswila.
Yena hanamoni kuluwa mudi Yakoba
Nzambi hakuyifumisha muEjipitu;
Hikudi kusansa nyiseŋu yakusansila Yakobaku,
Talenu owu antu hiyakunyamuka neyi chanyamukaŋa mukaji wamutupa,
Balaki wamwilili Balami, nindi, Hela kushiŋa bayi wuyishiŋa nihantuku, hela kukiswila bayi wuyikiswila nihantuku.
Ilaŋa Balami wamwakwili Balaki, nindi, Hinakulejeli nami chiŋa nila mwejima mwakahoshayi Yehovaku?
Balaki wamwilili Balami, nindi, Inzaku tuyi, nikutwali kwacheŋi. Wamba kela Nzambi wukutiya kuwaha nindi wunshiŋiluwu kwenoku.
Balaki wamutweli Balami kwiwulu daPeyori, yatala kwikuna.
Balami wamwilili Balaki, nindi, Ntuŋili kunu tumeŋa twakulambwila tutanu natuyedi, wunloŋesheli kunu aŋombi amayala atanu nayedi, niyizamba yanyikoku yitanu nayiyedi.
Balaki welili mwahosheliyi Balami, washitili ŋombi namukoku hakameŋa, hakameŋa, tumeŋa twejima.
Balami chamweniyi Yehova natiyi kuwaha kukiswila Isarela, hayili nakuhoŋa neyi chayilaŋayi hakusambilaku, ilaŋa watalishili mesu indi kuchinkalampata hohu.
Balami wafumbwili mesu indi, wamweni aIsarela anashakami mwomwekalila nyichidi yawu. Spiritu waNzambi wenjili hadi yena.
Wakwatili kuchishimu chindi, nindi,
Wátiyaŋa mazu aNzambi,
Eyi Yakoba O matenti eyi kuwaha!
Anaditanjiki neyi chikwayinekineki,
Munswaha jindi mwakahuŋunukaŋa menji;
Nzambi hakumufumisha muEjipitu,
Wabutameni, wakamamini,
Balaki hakuzuwa naBalami, hakweta mumakasindi pwa. Balaki hakumwila Balami, nindi, Ami nakufumbili nami wunshiŋili ayilumbu jami, tala ntahi eyi wunayikiswili dehi chacheni mapampa kasatu aka.
Dichi dinu temukaku wuyi kumukala weyi. Nelili nami nukukulemesha nankashi, ilaŋa Yehova nakukaŋeshi kumona kulema.
Balami wamwilili Balaki, nindi, Nahosheli nawantemesha jeyi iwantemesheleli namidi?
Hinahosheli nami, Hela neyi Balaki wukunyinka itala dindi denzala to-o nasiliva nawuru, hinakatwesha kumotoka izu daYehova nakwila hela chachiwahi hela chatama chakumuchima wamuku? Hinelili nami nakahosha mwomwakahoshayi Yehovaku?
Ichi dinu yami nukuyawa kudi antaŋa jami. Inzaku nikushimwini antu awa chamba kakoŋawu antu eyi kunyaka yakukuminina.
Wakwatili kuchishimu chindi, nindi,
Wátiyaŋa mazu aNzambi,
Namumoni, ilaŋa hikatatakaku;
Edomi akatambula kwawu yakekala yawu;
 MuYakoba mwakafuma wumu wakekala mwanta,
Watalili kudi Amaleki, hakumwekesha cheŋi chijindilu chindi, nindi,
Watalili kudi aKeni, hakumwekesha cheŋi chijindilu chindi, nindi,
Hela chochu Kena akamujilisha,
Hakumwekesha cheŋi chijindilu chindi, nindi,
Ilaŋa maatu amba kafuma kuchikumu chaKitimi,
Balami wanyamukili, wayili kwindi, wafuntili kumukala wawu. Balaki niyena wadiyilili kwindi.
AIsarela ashakamini muShitimi, antu atachikili kwila wuvumbi nawanyana kawaMowabi awambanda.
Muloŋa wena atambikili antu ayi kwakuketwilawu akishi awu yimuna. Antu adiili, adifukwili kudi akishi awu.
AIsarela adibombeli naBayali Peyori. Yehova wazuwili nawaIsarela.
Yehova wamwilili Mosi, nindi, Kwataku tulamba twawantu twejima, wumukudikiluwu Yehova kumesu etaŋwa, kulonda kuzuwa kwaYehova kunasweji kwakafumi kudi aIsarela.
Mosi wayilili ansompeshi awaIsarela, nindi, Wejima wenu jahenu antu enu anadibombi naBayali Peyori.
Akasumukili mwana kaIsarela wumu hakwinza hakuleta kudi anakwindi mumbanda wakaMidiyani kumesu aMosi, nikumesu achipompelu chawanyana kaIsarela chejima, chadiŋi nakudilawu kuchisu chetenti dakubulakena.
 Fwinehasi, mwana kaEleyazari, Eleyazari mwana kakapristu Aroni, chachimweniyi, wanyamukili mukachi kachipompelu, wasendeli iyoŋa muchikasa chindi,
walondeleli owu iyala wakaIsarela mwitenti, wayitapili mwayedi wawu, niiyala wakaIsarela nimumbanda, mumbanda amutapila mwivumu. Emika ninachu chipupu hadi anyana kaIsarela.
 Afwili nachipupu ochu adiŋi makombakaji makumi ayedi nawana (24,000).
Yehova wahosheli naMosi,
nindi, Fwinehasi, mwana kaEleyazari, Eleyazari mwana kakapristu Aroni, nafumishi kuzuwa kwami kudi anyana kaIsarela, nanichi chanatiyiyi mukáwu wunatiyami mukachi kawu, kulonda nibuli kuyinoŋesha anyana kaIsarela shati-i namukáwu wami.
Dichi kahoshi neyi, Tiya, nukumwinka chitiyaŋenu chami chakuwunda.
Chakekalaŋa chindi nanyanindi akamulondelaŋa, chitiyaŋenu chawupristu wahayanyaka; nanichi chanamutiyiliyi Nzambi yindi mukáwu, hakuyilila anyana kaIsarela chakuyibuta nachu nshidi.
Owu iyala wakaIsarela ajahiluwu hamu namumbanda wakaMidiyani, ijina dindi Zimiri, mwana kaSalu, kalamba kakwivumu dawankakulula jawaSimeyona.
Mumbanda wakaMidiyani ajahiluwu ijina dindi Kozibi, mwana kaZuri. Yena wadiŋi mwanta wawantu akwivumu dawankakulula jawu muMidiyani.
Yehova wahosheli naMosi,
nindi, Yikabishi aMidiyani, wuyitapi.
Muloŋa wena ayikabishili nakudimbana kwawu kwayidimbiluwu nansaŋu yaPeyori, ninansaŋu yaKozibi, mwana kakalamba kawaMidiyani, yowu muhelawu atapiluwu mwifuku dachipupu chahansaŋu yaPeyori.
Chelili chipupu chinahiti dehi, Yehova hakuhosha naMosi naEleyazari mwana kakapristu Aroni,
nindi, Chindenu chipompelu chawanyana kaIsarela chejima, kufumishila hadi anyaka makumi ayedi (20) nakutwala kumbidi, mwahita mavumu awankakulula jawu, amuIsarela ejima ayilaŋa kunjita.
AMosi nakapristu Eleyazari ahosheli nawu muyana yakuMowabi kuYodana kuYeriku,
nawu, Chindenu antu, mufumishili hadi anyaka makumi ayedi (20) nakutwala kumbidi, mwamulejeluwu Mosi kudi Yehova. Anyana kaIsarela afumini mwituŋa daEjipitu, wowenawa,
Rubeni, wedi waIsarela. Anyana kaRubeni amayala; aHanoki, chisaka chawaHanoki; aPalu, chisaka chawaPalu;
aHezeroni, chisaka chawaHezeroni; aKarami, chisaka chawaKarami.
Yeniyi diyi yisaka yawaRubeni. Achindiluwu ashikili mumakombakaji makumi awana nasatu nankulakaji jitanu najiyedi namakumi asatu (43,730).
Anyana kaPalu amayala; Eliyabi.
Anyana kaEliyabi amayala; Nemweli, niDatani naAbirami. Wenawa diwu aDatani naAbirami atambikiluwu muchipompelu alwili naMosi naAroni hamu nawápompeli naKora, halwiluwu naYehova.
Iseki hidikuyasamina kanwa kadu, hidikuyiminyina hamu naKora, hafwiluwu antu apompeli; hanoŋesheli kesi amayala nkulakaji jiyedi namakumi atanu (250) hiyakwikala chinjikijilu.
Hela chochu, anyana kaKora hiyafwili ejimaku.
Anyana kaSimeyona amayala mwahita yisaka yawu; aNemweli, chisaka chawaNemweli; aYamini, chisaka chawaYamini; aYakini, chisaka chawaYakini;
aZera, chisaka chawaZera; aShawulu, chisaka chawaShawulu.
Yeniyi diyi yisaka yawaSimeyona, makombakaji makumi ayedi nayedi, nankulakaji jiyedi (22,200).
Anyana kaGadi amayala mwahita yisaka yawu; aZefwoni, chisaka chawaZefwoni; aHagi, chisaka chawaHagi; aShuni, chisaka chawaShuni;
aOzini, chisaka chawaOzini; aEri, chisaka chawaEri;
aArodi, chisaka chawaArodi; aAreli, chisaka chawaAreli.
Yeniyi diyi yisaka yawanyana kaGadi, mwomwashikili achindiluwu, makombakaji makumi awana nankulakaji jitanu (40,500).
Anyana kaYuda amayala; Eri naOnani; niEri niOnani afwilili mwituŋa daKenani.
Tiya mwahita yisaka yawanyana kaYuda amayala; aShela, chisaka chawaShela; aPerezi, chisaka chawaPerezi; aZera, chisaka chawaZera.
Tiya anyana kaPerezi amayala; aHezeroni, chisaka chawaHezeroni; aHamuli, chisaka chawaHamuli.
Yeniyi diyi yisaka yaYuda mwashikili achindiluwu, makombakaji makumi atanu nayedi natanu nadimu, nankulakaji jitanu (76,500).
Anyana kaIsakari amayala mwahita yisaka yawu; aTola, chisaka chawaTola; aPuva, chisaka chawaPuva;
aYashubi, chisaka chawaYashubi; AShimironi, chisaka chawaShimironi.
Yeniyi diyi yisaka yaIsakari mwashikili achindiluwu, makombakaji makumi atanu nadimu nawana, nankulakaji jisatu (64,300).
Anyana kaZebuluni amayala mwahita yisaka yawu; aSeredi, chisaka chawaSeredi; aEloni, chisaka chawaEloni; aYahaleyeli, chisaka chawaYahaleyeli.
Yeniyi diyi yisaka yawaZebuluni mwashikili achindiluwu, makombakaji makumi atanu nadimu, nankulakaji jitanu (60,500).
Anyana kaYosefu amayala mwahita yisaka yawu; Manase naEfweremi.
Anyana kaManase amayala; aMakiri, chisaka chawaMakiri; Makiri wavweli Gileyadi; aGileyadi, chisaka chawaGileyadi.
Tiya anyana kaGileyadi amayala; aYezeri, chisaka chawaYezeri; aHeleki, chisaka chawaHeleki;
aAsariyeli, chisaka chawaAsariyeli; aShekemi, chisaka chawaShekemi;
aShemida, chisaka chawaShemida; aHefweri, chisaka chawaHefweri.
Zelofwehadi mwana kaHefweri hadiŋi nawanyana amayalaku, chiŋa awambanda hohu; anyana kaZelofwehadi awambanda majinawu iwu Mahala, iwu Nowa, iwu Hogala, iwu Milika, iwu Tiriza.
Yeniyi diyi yisaka yaManase; achindiluwu ashikili mumakombakaji makumi atanu namakombakaji ayedi, nankulakaji jitanu najiyedi (52,700).
Tiya anyana kaEfweremi amayala mwahita yisaka yawu; aShutela, chisaka chawaShutela; aBekeri, chisaka chawaBekeri; aTahani, chisaka chawaTahani.
Tiya anyana kaShutela amayala; aErani, chisaka chawaErani.
Yeniyi diyi yisaka yawanyana kaEfweremi amayala mwashikili achindiluwu, makombakaji makumi asatu nayedi, nankulakaji jitanu (32,500). Wenawa diwu anyana kaYosefu amayala mwahita yisaka yawu.
Anyana kaBenjamini amayala mwahita yisaka yawu; aBela, chisaka chawaBela; aAshabeli, chisaka chawaAshabeli; aAhirami, chisaka chawaAhirami;
aShufwami, chisaka chawaShufwami; aHufwami, chisaka chawaHufwami.
Anyana kaBela adiŋi Aradi naNayamani; aAradi, chisaka chawaAradi; aNayamani, chisaka chawaNayamani.
Wenawa diwu anyana kaBenjamini amayala mwahita yisaka yawu; achindiluwu ashikili mumakombakaji makumi awana natanu, nankulakaji jitanu nayimu (45,600).
Tiya anyana kaDani amayala mwahita yisaka yawu; aShuhami, chisaka chawaShuhami. Yeniyi diyi yisaka yaDani mwahita yisaka yawu.
Yisaka yawaShuhami yejima mwashikili achindiluwu, makombakaji makumi atanu nadimu nawana, nankulakaji jiwana (64,400).
Anyana kaAsheri amayala mwahita yisaka yawu; aImina, chisaka chawaImina; aIshivi, chisaka chawaIshivi; aBeriya, chisaka chawaBeriya.
Ahadi anyana kaBeriya amayala; aHeberi, chisaka chawaHeberi; aMalakiyeli, chisaka chawaMalakiyeli.
Mwana kaAsheri wamumbanda ijina dindi Sera.
Yeniyi diyi yisaka yawanyana kaAsheri amayala mwashikili achindiluwu, makombakaji makumi atanu namakombakaji asatu, nankulakaji jiwana (53,400).
Anyana kaNafwatali amayala mwahita yisaka yawu; aYahazeyeli, chisaka chawaYahazeyeli; aGuni, chisaka chawaGuni;
aYezeri, chisaka chawaYezeri; aShilemi, chisaka chawaShilemi.
Yeniyi diyi yisaka yaNafwatali mwahita yisaka yawu; achindiluwu ashikili mumakombakaji makumi awana natanu, nankulakaji jiwana (45,400).
Wenawa diwu achindiluwu hadi anyana kaIsarela, makombakaji nkulakaji jitanu nayimu nekombakaji dimu, nankulakaji jitanu najiyedi namakumi asatu (601,730).
Yehova wahosheli naMosi,
nindi, Wenawa diwu wakaanjaŋena ituŋa diikali wuswana wawu mwomwachindilawu majina.
Amavulu wakayinki wuswana wawuvulu, antesha wakayinki wuswana wantesha, iwu akamwinka mwomwachindililuwu antu indi, chochu hohu wejima wawu.
Hela chochu ituŋa akadanjaŋana nachinjikijilu chakusakula nachu; mwomwashikila majina anyichidi yawankakulula jawu dimu mwakaswaninawu.
Mwakasakwilawu chinjikijilu mwomwakaanjaŋenawu wuswana wawu, hela amavulu, hela antesha.
Tiya aLevi achindiluwu mwahita yisaka yawu; aGereshoni, chisaka chawaGereshoni; aKohati, chisaka chawaKohati; aMerari, chisaka chawaMerari.
Tiya yisaka yawaLevi; chisaka chawaLibini, chisaka chawaHeberoni, chisaka chawaMahali, chisaka chawaMushi, chisaka chawaKora. Kohati wavweli Amarama.
IŋodaAmarama, ijina dindi Yokebedi mwana kaLevi, amuvweleleluwu Levi muEjipitu; yena wamuvweleleli Amarama anyana, aAroni, naMosi, namuhelawu Miriyami.
Aroni amuvweleleli Nadabi naAbihu, Eliyazari naItamari.
Nadabi naAbihu afwili halambwiluwu kesi kacheŋi kumesu aYehova.
Achindiluwu ashikili mumakombakaji makumi ayedi nasatu (23,000), wowu amayala ejima akufumishila hakakweji kamu nakutwala kumbidi. Muloŋa wena hiyayichindili hamu nawanyana kaIsarelaku, muloŋa wena hiyayinkeli wuswana hamu nawanyana kaIsarelaku.
Wenawa diwu achindiluwu kudi aMosi nakapristu Eleyazari; wowu achindili anyana kaIsarela muyana yakuMowabi kuYodana kuYeriku.
Ilaŋa hadi wenawa hihadiŋi hela wumu achindiluwu kudi aMosi nakapristu Aroni, muchinkalampata chakuSinayuku.
Muloŋa Yehova wayilili nindi, Chiŋa afwila muchinkalampata hohu. Hihasheli hoku iyala niwumuku, chiŋa yowu mwana kaYefune Kalebi, nimwana kaNuni Yoshuwa.
Henohu kwenjili anyana kaZelofwehadi awambanda, Zelofwehadi mwana kaHefweri, Hefweri mwana kaGileyadi, Gileyadi mwana kaMakiri, Makiri mwana kaManase, wakuyisaka yaManase mwana kaYosefu, aswilili kwakwihi. Anyanindi awambanda majinawu iwu Mahala, iwu Nowa, iwu Hogala, iwu Milika, iwu Tiriza.
Emeni kumesu aMosi nikumesu akapristu Eleyazari, nikumesu atulamba nachipompelu chejima, kuchisu chetenti dakubulakena,
elili nawu, Tata yetu wafwilili kwindi muchinkalampata, hadibombeli nanawa amupompeleli Yehova nandombu hachendu chaKoraku; wadifwilili kwindi hanshidi yindi yomwenindi; hadiŋi nawanyana amayalaku.
Ijina datata yetu akudifumishiladi hachisaka chindi? Muloŋa chochu chabuliliyi mwana weyala tahindi? Atwinki wuswana wetu hamu nawanakwatata.
Mosi watweli nsaŋu yawu kudi Yehova.
Yehova wahosheli naMosi,
nindi, Anyana kaZelofwehadi awambanda anahoshi chachiwahi; eŋa, yinki ituŋa dawu dakuswanaŋa hamu nawanakwatata yawu, wakayiswanishi wuswana watata yawu.
Wakahoshi nawanyana kaIsarela, neyi, Neyi kwakekala muntu wakafwa chakubula mwana weyala, wuswana windi mwakaswanishi mwanindi wamumbanda.
Neyi hakweti mwana wamumbandaku wuswana windi mwakenki anakwindi.
Neyi hakweti anakwinduku wuswana windi mwakenki anakwatata yindi.
Neyi tata yindi hakweti anakwinduku wuswana windi mwakenki ntaŋa yindi wakuchisaka chindi wakundamaku, diyi wakawutambula. Chakekalaŋa chidika chawuhaku chawanyana kaIsarela, mwomwamulejeluwu Mosi kudi Yehova.
Yehova wahosheli naMosi, nindi, Kandamaku hampidiyi yaAbarimi wutali ituŋa dinenki anyana kaIsarela.
Neyi wunadimoni dehi, akakubombela kudi akwenu, neyi chabombeluwu manakweyi Aroni,
nachina chimwadikaŋili nezu dami muchinkalampata chaZini, haleteli chipompelu ndombu, mubuli kunjilika kumesu awu kumenji. Wowu menji aMeriba kuKadeshi muchinkalampata chaZini.
Mosi wahosheli naYehova,
nindi, Yehova Nzambi yawaspiritu jawantu ejima, ateni muntu wakuyuulaŋa chipompelu kulonda atweshaŋa kwidika kumesu awu, atweshaŋa kwiŋila kumesu awu,
atweshaŋa kuyilombola kumbidi, atweshaŋa kuyifuntisha cheŋi; kulonda chipompelu chaYehova chibuli kwikala neyi nyikoku yakadi kabiŋa.
Yehova wahosheli naMosi, nindi, Tambulaku mwana kaNuni Yoshuwa, iyala wukweti Spiritu, wumunaŋiki chikasa cheyi;
wumwimiki kumesu akapristu Eleyazari, nikumesu achipompelu chejima; wumukani kumesu awu.
Wakamushili kulema kweyeyi, kulonda chipompelu chawanyana kaIsarela chejima chakamwovwahilaŋa.
Akemanaŋa kumesu akapristu Eleyazari, diyi wakamwihwilaŋa wuhaku waWurimi kumesu aYehova; akedikaŋa chakuhosha yena, akeŋilaŋa chakuhosha yena, niyena nianyana kaIsarela ejima hamu, kafwampi chochipompelu chejima.
Mosi welili mwamulejeliyi Yehova; watambwili Yoshuwa, wamwimikili kumesu akapristu Eleyazari, nikumesu achipompelu chejima;
wamunaŋikili makasindi, wamukunjikili kumudimu, mwomwahosheli Yehova kukanwa kaMosi.
Yehova wahosheli naMosi,
nindi, Yileji anyana kaIsarela, wuyili neyi, Mwakashaŋa muchima kumulambu wami, yoyakudya yami yakunyilambu yami yakwila nakesi, yikali ivumba dadiwahi kudami. Mwakanlambulaŋawu hachilaaka chawu hachilaaka chawu.
Wakayili neyi, Tiyenu mulambu wakwila nakesi wumwakalambulaŋa Yehova; anyana kanyikoku ayizamba amwaka wumu akadi ninaha hataminawu, ifuku dimu ayedi, ifuku dimu ayedi, himulambu wakushita wahefuku hefuku.
Mwana kamukoku wumu wakamulambulaŋa habudidi, mwana kamukoku mukwawu wakamulambulaŋa hamelela;
niihebi dawuŋa walembuluka wamulambu wawuŋa, wakubomba nalita yimu yamanji akusohola.
Himulambu wakushita wahefuku hefuku, wayikaninuwu kumpidi yaSinayi kulonda wikali ivumba dadiwahi, himulambu wakumwilila Yehova nakesi.
Mulambu wawu wakuhuŋununa wakekalaŋa lita yimu hamwana kamukoku wumu; mwajila dimu mumwakahuŋunwina kudi Yehova, mulambu wakuhuŋununa wawalwa washetana.
Mwana kamukoku mukwawu wakamulambulaŋa hamelela; wakalambulaŋa mulambu wowumu nawabudidi, hela wawuŋa hela wakuhuŋununa, himulambu wakwila nakesi, wevumba dadiwahi kudi Yehova.
Hefuku daSabata anyana kanyikoku ayizamba ayedi amwaka wumu akadi ninaha hataminawu, nimahebi ayedi awuŋa walembuluka wamulambu wawuŋa wakubomba namanji, nimulambu wawu wakuhuŋununa;
weniwu diwu mulambu wakushita wahaSabata haSabata, wakulunjika hamulambu wakushita wahefuku hefuku namulambu wawu wakuhuŋununa.
Hakutachika tukweji twenu mwakamulambulaŋa Yehova mulambu wakushita; aŋombi amayala amayoŋa ayedi, nimukoku wachizamba wumu, anyana kanyikoku ayizamba amwaka wumu atanu nayedi akadi ninaha hataminawu;
nimahebi asatu awuŋa walembuluka wamulambu wawuŋa, wakubomba namanji, haŋombi, haŋombi; nimahebi ayedi awuŋa walembuluka wamulambu wawuŋa, wakubomba namanji hachizamba chamukoku wumu;
niihebi dimu dawuŋa walembuluka wamulambu wawuŋa hamwana kamukoku, anyana kanyikoku ejima; himulambu wakushita wevumba dadiwahi, mulambu wakumwilila Yehova nakesi.
Nyilambu yawu yakuhuŋununa yakekalaŋa vinyu yajilita jiyedi haŋombi wumu, hamukoku jilita 1.2, hamwana kamukoku wumu lita yimu; weniwu diwu mulambu wakushita wahakakweji hakakweji mwahita tukweji twamumwaka.
Nichizamba champembi wumu wakumulambula Yehova mulambu wahanshidi; akamulambulaŋa wakulunjika hamulambu wakushita wahefuku hefuku, namulambu wawu wakuhuŋununa.
Hakakweji kakusambila, hefuku dakakweji dekumi nakawana (14), hiChipandakenu chambala chaYehova.
Hefuku dekumi nakatanu (15) dakakweji aka hakekalaŋa chawija; akadyaŋa mankendi akadi iluŋi mafuku atanu nayedi.
Hefuku dakusambila hakekalaŋa kupompa kwajila, kukoŋelamu nyidimu yaŋovu nehi.
Chiŋa mwakalambulaŋa mulambu wakwila nakesi, mulambu wakumushitila Yehova; aŋombi amayala amayoŋa ayedi, chizamba chamukoku wumu, anyana kanyikoku ayizamba amwaka wumu atanu nayedi, yakekalaŋa yenu yakadi ninaha hiyatamina;
nimulambu wawu wawuŋa, wuŋa walembuluka wakubomba namanji. Mwakalambulaŋa mahebi asatu haŋombi wumu, mahebi ayedi hamukoku.
Wakalambula ihebi dimu hamwana kamukoku, anyana kanyikoku ejima atanu nayedi;
nichizamba champembi wumu wamulambu wahanshidi, kulonda kubuta nachu nshidi.
Yeniyi mwakayilambulaŋa yakulunjika hamulambu wakushita wahabudidi, wamulambu wakushita wahefuku hefuku.
Tiya mumwakalambwilaŋa hefuku hefuku, mumafuku atanu nayedi, yakudya yamulambu wakwila nakesi, yakumununkishila Yehova ivumba dadiwahi; akayilambulaŋa yakulunjika hamulambu wakushita wahefuku hefuku, namulambu wawu wakuhuŋununa.
Hefuku damuchitanu nachiyedi mwakapompaŋa kupompa kwajila, kukoŋelamu nyidimu yaŋovu nehi.
Nimwifuku dambutu jatachi nawa, chimwakamulambulaŋa Yehova mulambu wawiha wawuŋa hachawija chenu chanyilungu, mwakapompaŋa kupompa kwajila, kukoŋelamu mudimu waŋovu nehi.
Chiŋa mwakalambulaŋa mulambu wakushita wakumununkishila Yehova ivumba dadiwahi, aŋombi amayala amayoŋa ayedi, chizamba chamukoku wumu, anyana kanyikoku ayizamba amwaka wumu atanu nayedi;
nimulambu wawu wawuŋa, wuŋa walembuluka wakubomba namanji, mahebi asatu haŋombi, haŋombi, mahebi ayedi hamukoku wumu,
ihebi dimu hamwana kamukoku, anyana kanyikoku ejima atanu nayedi;
chizamba champembi wumu, wakubuta nachu nshidi.
Mwakayilambulaŋa yakulunjika hamulambu wakushita wahefuku hefuku, nimulambu wawu wawuŋa, ninyilambu yawu yakuhuŋununa, yakekalaŋa yenu yakadi nanaha hiyatamina.
Hakakweji kamuchitanu nachiyedi, hefuku dakakweji dakusambila, mwakapompaŋa kupompa kwajila; kukoŋelamu nyidimu yaŋovu nehi; hiifuku denu dakwimbaŋa mpùŋa.
Mwakalambulaŋa mulambu wakushita wakumununkishila Yehova ivumba dadiwahi; iyoŋa daŋombi weyala wumu, chizamba chamukoku wumu, anyana kanyikoku ayizamba amwaka wumu atanu nayedi, akadi ninaha hataminawu;
nimulambu wawu wawuŋa, wuŋa walembuluka wakubomba namanji, mahebi asatu haŋombi, mahebi ayedi hamukoku,
ihebi dimu hamwana kamukoku, anyana kanyikoku ejima atanu nayedi;
nichizamba champembi wumu wamulambu wahanshidi, wakubuta nachu nshidi;
wakulunjika hamulambu wakushita wahaalukaŋa kakweji, namulambu wawu wawuŋa, namulambu wakushita wahefuku hefuku, namulambu wawu wawuŋa ninyilambu yawu yakuhuŋununa, mwahita nshimbi yawu yevumba dadiwahi, mulambu wakumwilila Yehova nakesi.
Hefuku dekumi dakakweji aka kamuchitanu nachiyedi mwakapompaŋa kupompa kwajila; mwakadibondi nakudizoza munyichima yenu, kukoŋelamu mudimu himudimu nehi.
Mwakamulambulaŋa Yehova mulambu wakushita, wevumba dadiwahi; iyoŋa daŋombi weyala wumu, nichizamba chamukoku wumu, anyana kanyikoku ayizamba amwaka wumu atanu nayedi; akekalaŋa enu akadi ninaha hataminawu;
nimulambu wawu wawuŋa, wuŋa walembuluka wakubomba namanji, mahebi asatu haŋombi, mahebi ayedi hamukoku,
ihebi dimu hamwana kamukoku, anyana kanyikoku ejima atanu nayedi;
chizamba champembi wumu wamulambu wahanshidi; wakulunjika hamulambu wahanshidi wakubuta nachu nshidi, nihamulambu wakushita wahefuku hefuku, namulambu wawu wawuŋa, nanyilambu yawu yakuhuŋununa.
Hefuku dekumi nakatanu (15) dakakweji kamuchitanu nachiyedi mwakapompaŋa kupompa kwajila; kukoŋelamu nyidimu yaŋovu nehi, mwakamudiilaŋa Yehova chawija chindi mafuku atanu nayedi.
Mwakalambuli mulambu wakushita, mulambu wakwila nakesi, wakumununkishila Yehova ivumba dadiwahi; aŋombi amayala amayoŋa ikumi nasatu (13), yizamba yanyikoku yiyedi, anyana kanyikoku ayizamba amwaka wumu ikumi nawana (14); akekalaŋa akadi ninaha hataminawu;
nimulambu wawu wawuŋa, wuŋa walembuluka wakubomba namanji, mahebi asatu haŋombi, aŋombi ejima ikumi nasatu (13), mahebi ayedi hamukoku, nyikoku yejima yiyedi,
ihebi dimu hamwana kamukoku, anyana kanyikoku ejima ikumi nawana (14);
nichizamba champembi wumu wamulambu wahanshidi; wakulunjika hamulambu wakushita wahefuku hefuku, namulambu wawu wawuŋa, namulambu wawu wakuhuŋununa.
Ifuku damuchiyedi aŋombi amayala amayoŋa ikumi nayedi (12), yizamba yanyikoku yiyedi, anyana kanyikoku ayizamba amwaka wumu, akadi ninaha hataminawu, ikumi nawana (14);
nimulambu wawu wawuŋa, ninyilambu yawu yakuhuŋununa, niyawaŋombi, niyanyikoku, niyanyana kanyikoku, mwomwakuyichindilawu, mwomwaya nshimbi;
nichizamba champembi wumu wamulambu wahanshidi; wakulunjika hamulambu wahefuku hefuku, namulambu wawu wawuŋa, nanyilambu yawu yakuhuŋununa.
Hefuku damuchisatu aŋombi amayala ikumi nawumu (11), yizamba yanyikoku yiyedi, anyana kanyikoku ayizamba amwaka wumu, akadi ninaha hataminawu, ikumi nawana (14);
nimulambu wawu wawuŋa, ninyilambu yawu yakuhuŋununa, niyawaŋombi, niyanyikoku, niyanyana kanyikoku, mwomwakuyichindilawu, mwomwaya nshimbi;
nichizamba champembi wumu wamulambu wahanshidi; wakulunjika hamulambu wakushita wahefuku hefuku, namulambu wawu wawuŋa, namulambu wawu wakuhuŋununa.
Hefuku damuchiwana aŋombi amayala ikumi, yizamba yanyikoku yiyedi, anyana kanyikoku ayizamba amwaka wumu, akadi ninaha hataminawu, ikumi nawana (14);
nimulambu wawu wawuŋa, ninyilambu yawu yakuhuŋununa, niyawaŋombi, niyanyikoku, niyanyana kanyikoku, mwomwakuyichindilawu, mwomwaya nshimbi;
nichizamba champembi wumu wamulambu wahanshidi; wakulunjika hamulambu wakushita wahefuku hefuku, namulambu wawu wawuŋa, namulambu wawu wakuhuŋununa.
Hefuku damuchitanu aŋombi amayala atanu nawana, yizamba yanyikoku yiyedi, anyana kanyikoku ayizamba amwaka wumu, akadi ninaha hataminawu, ikumi nawana (14);
nimulambu wawu wawuŋa, ninyilambu yawu yakuhuŋununa, niyawaŋombi, niyanyikoku, niyanyana kanyikoku, mwomwakuyichindilawu, mwomwaya nshimbi;
nichizamba champembi wumu wamulambu wahanshidi; wakulunjika hamulambu wakushita wahefuku hefuku, namulambu wawu wawuŋa, namulambu wawu wakuhuŋununa.
Hefuku damuchitanu nachimu aŋombi amayala atanu nasatu, yizamba yanyikoku yiyedi, anyana kanyikoku ayizamba amwaka wumu, akadi ninaha hataminawu, ikumi nawana (14);
nimulambu wawu wawuŋa, ninyilambu yawu yakuhuŋununa, niyawaŋombi, niyanyikoku, niyanyana kanyikoku, mwomwakuyichindilawu, mwomwaya nshimbi;
nichizamba champembi wumu wamulambu wahanshidi; wakulunjika hamulambu wakushita wahefuku hefuku, namulambu wawu wawuŋa, nanyilambu yawu yakuhuŋununa.
Hefuku damuchitanu nachiyedi aŋombi amayala atanu nayedi, yizamba yanyikoku yiyedi, anyana kanyikoku ayizamba amwaka wumu, akadi ninaha hataminawu, ikumi nawana (14);
nimulambu wawu wawuŋa, ninyilambu yawu yakuhuŋununa, niyawaŋombi, niyanyikoku, niyanyana kanyikoku, mwomwakuyichindilawu, mwomwaya nshimbi;
nichizamba champembi wumu wamulambu wahanshidi; wakulunjika hamulambu wakushita wahefuku hefuku, namulambu wawu wawuŋa, namulambu wawu wakuhuŋununa.
Hefuku damuchitanu nachisatu mwakapompi kupompa kwakuduŋumika; kukoŋelamu mudimu waŋovu nehi;
mwakalambuli mulambu wakushita, mulambu wakwila nakesi wakumununkishila Yehova ivumba dadiwahi; ŋombi weyala wumu, chizamba chamukoku wumu, anyana kanyikoku ayizamba amwaka wumu, akadi ninaha hataminawu, atanu nayedi;
nimulambu wawu wawuŋa, ninyilambu yawu yakuhuŋununa, niyawaŋombi, niyanyikoku, niyanyana kanyikoku, yakekalaŋa mwomwakuyichindilawu, mwomwaya nshimbi;
nichizamba champembi wumu wamulambu wahanshidi; wakulunjika hamulambu wakushita wahefuku hefuku, namulambu wawu wawuŋa, namulambu wawu wakuhuŋununa.
Yeniyi diyi mwakamulambulaŋa Yehova hayawija yenu yayikanawu, yakulunjika hayenu yakudikana, nihanyilambu yenu yakunyichima yenu, niyanyilambu yenu yakushita, niyanyilambu yenu yawuŋa, niyanyilambu yenu yakuhuŋununa, niyanyilambu yenu yakukundaŋana.
Mosi walejeli anyana kaIsarela mwejima mwamulejeliyi Yehova.
Mosi wahosheli nawanyanta anyichidi yawanyana kaIsarela, nindi, Tiyenu chuma chanatulejiyi Yehova.
Nindi, Neyi iyala wukudikana naYehova, hela neyi wukusanyika kwakudishiŋa kwakudikasa mumuchima windi, bayi akamotoka izu danahoshiyuku, chiŋa akela mumazu ejima anafumi mukanwa kindi.
Nimumbanda nawa neyi nadikani naYehova, nadikasi chakudikasa, wuchidi mwitala datata yindi, wuchidi kansi,
nitata yindi natiyi kudikana kwanadikaniyi, chanadikasiyi mumuchima windi, nitata yindi namumweneni nzo-o; henohu mwejima mwanadikaniyi mwakakola, ninoyu yanadikasiyi nachu mumuchima windi yakakola.
Ilaŋa neyi tata yindi wakamulekesha mwifuku dakatiyayi, hela yanadikaniyi, hela oyu yanadikasiyi nachu mumuchima windi, hiyakakolaku; Yehova wakamwanakena nanochu chanamulekeshiyi tata yindi.
Neyi wasumbuka dehi neyala ohu hakudikanayi, indi kwiji hakuhoshayi nakanwa kindi yalufuchi, hakudikasa nachu mumuchima windi,
nimfumwindi nachitiyi, namumweneni nzo-o mwifuku danachitiyiyi; henohu yanadikaniyi yakakola, ninoyu yanadikasiyi nachu mumuchima windi yakakola.
Hakwila neyi mfumwindi wakamulekesha mwifuku dakachitiyayi najahi dehi mwadikaniniyi, nimazu amukanwa kindi ahoshayi lufuchi, adikasayi nachu mumuchima windi; Yehova wakamwanakena.
Hakwinza yakudikanayi mumbanda wamfwila hela aseŋawu, yadikasayi nachu mumuchima windi, yejima yakamukolela.
Neyi wadikanini mwitala damfumwindi, hela neyi wadikasili mumuchima windi nakusanyika kwakudishiŋa,
nimfumwindi wachitiyili wamumweneneni nzo-o kumulekesha nehi, henohu yadikaniniyi yejima yakakola, nimwadikasiliyi nachu mumuchima windi mwejima mwakakola.
Ilaŋa neyi mfumwindi wabulili kuyiteja mwifuku dayitiyiliyi, henohu mazu edikili mukanwa kindi ejima akutena kudikana, hela akutena mwadikasililiyi mumuchima windi, hiyakakolaku; mfumwindi nayijahi dehi, Yehova wakamwanakena.
Mwakudikanayi mwejima nakusanyika kwakudishiŋa kwejima kwakudibonda mumuchima windi, mfumwindi natweshi kukoleshamu, hela kujaha, mfumwindi natweshi kujahamu.
Ilaŋa neyi mfumwindi wakadimwenena nzo-o chikupu hefuku hefuku, kumuhoshamu nehi, henohu nakoleshi mwejima mwadikaniniyi, nimwadikasililiyi mwejima; nakoleshumu dehi nanochu chamweneniyi chakubula kumuhoshamu hatiyiliyi mazu indi.
Ilaŋa neyi wakabula kwitejamu chimunahiti dehi mafuku nahatiyayi mazu indi, yena wakakoola kuluwa kwindi.
Yeniyi diyi yidika yamulejeluwu Mosi kudi Yehova yeyala naŋodindi, niyatata yamuntu namwanindi wamumbanda wuchidi kansi, wuchidi mwitala datata yindi.
Yehova wahosheli naMosi,
nindi, Jahaku aMidiyani wutendi anyana kaIsarela, nkumininaku hiyakakubombela kudi akwenu.
Mosi wahosheli nawantu, nindi, Nonenu amayala mukachi kenu muyimanyeki ayi kunjita, kulonda akalwi nawaMidiyani, kulonda akamutendeli Yehova, akajahi aMidiyani.
Mwakanoni ikombakaji (1,000) hamuchidi, mwahita nyichidi yawaIsarela yejima, mwakayitemeshi kunjita.
Dichi hamakombakaji awaIsarela ayinkeli ikombakaji (1,000) hamuchidi, nyichidi yejima; antu makombakaji ikumi nayedi (12,000) amanyeka dehi kuya kunjita.
Mosi wayitemesheli kunjita ikombakaji (1,000) hamuchidi, nyichidi yejima, ayili kunjita naFwinehasi mwana kakapristu Eleyazari, wasendeli niyuma yamumalala, nimpùŋa jakwimba.
Alwili nawaMidiyani, mwomwamulejeluwu Mosi kudi Yehova; ajahili amayala ejima.
Ajahili anyanta akuMidiyani hamu nawakwawu ajahiluwu; iwu Evi, iwu Rekemi, iwu Zuri, iwu Huri, iwu Reba, anyanta akuMidiyani atanu; niBalami mwana kaBeyori nawa amujahili nampoku yakabali.
Anyana kaIsarela akwatili ankoli awambanda nianyanawu anyanya; apuupili yimuna yawu yejima, niyakumataŋa, niyakumayinda, niyuma yawu yejima.
Ninyikala yawu yashakaminuwu yejima, niyiimba yawu yejima ayocheli nakesi.
Akuŋwili yuma yejima yapuupiluwu niyabuwiluwu, niantu nianyama.
Ashikijili ankoli niyuma yabuwiluwu niyapuupiluwu kudi Mosi nakapristu Eleyazari nachipompelu chawanyana kaIsarela, kwokuchiimba chakuyana yaMowabi yekala kuYodana kuYeriku.
AMosi nakapristu Eleyazari natulamba twachipompelu twejima edikili nakuyikinkilila kunsa yachiimba.
Mosi wazuwili nawakulumpi anjita, wowu anyanta amakombakaji nawanyanta ankulakaji, afuntili kumudimu wanjita.
Mosi wayilili nindi, Munahandishilidi ambanda ejima?
Talenu, diwu akojejeli anyana kaIsarela kumotoka izu daYehova hansaŋu yaPeyori, chayilejeluwu maana kudi Balami mwaka chipupu chinzi muchipompelu chaYehova.
Ichi dinu jahenuhu amayala ejima ahadi anyana anyanya, jahenu nawa niambanda ejima adimonahu dehi nawamayala.
Hakwinza anyana awambanda anyanya, ejima abulahu dehi kukama nawamayala, yihandishenu ekali enwenu.
Shakamenu kunsa yachiimba mafuku atanu nayedi; enu ejima munajahi antu hela kukunka mufu, kadikosenu nihefuku damuchisatu nihefuku damuchitanu nachiyedi, ninenu niankoli jenu.
Hakwila yuma yakuvwala yejima, niyuma yakutuŋa nayitembi yejima, niyuma yakutuŋa namavuji ampembi yejima, niyuma yakutuŋa nanyitondu yejima, mwakayikosaŋa enu aweni.
Kapristu Eleyazari wayilili ayilobu ayili kunjita, nindi, Tiyenu mwaya chidika chanshimbi chanamulejuwu Mosi kudi Yehova;
nindi, Hakwila wuru nasiliva, nawuneŋu, nachikuŋu, nawufwoyu, nansumbu,
kafwampi yuma yejima yatweshaŋa kushakama mukesi, mwakayihitishaŋa mukesi, yakela yajila; hela chochu akayikosi namenji akujilika nachu; yuma yabulaŋa kutwesha kushakama mukesi yejima akayihitishi mumenji.
Mwakakosaŋa mahinenu hefuku damuchitanu nachiyedi, himwakekala ajila, nkumininaku himwakenza muchiimba.
Yehova wahosheli naMosi,
nindi, Nineyi nikapristu Eleyazari nianyanta akumavumu amuchipompelu, chindenu yuma yanapuupuwu, niantu nianyama.
Mwambuli yuma maseka ayedi, dimu dawakwanjita ayili kunjita, dimu dachipompelu.
Muleji amayala ayili kunjita amulambuli Yehova, hankulakaji jitanu (500) anonuhu wumu, nihadi antu, nihaŋombi, nihayimbulu, nihanyikoku nampembi.
Mwakanoni chibalu cheseka dawu, akenki kapristu Eleyazari, yamulambu waYehova wakuleleka.
Hakwila kuchibalu chawanyana kaIsarela mwakanonaku wumu wakufumisha hamakumi atanu (50), nihadi antu, nihaŋombi, nihayimbulu, nihanyikoku, hayimuna yejima, mwakenki aLevi atalaŋa mudimu waTabanaka yaYehova.
AMosi nakapristu Eleyazari elili mwamulejeluwu Mosi kudi Yehova.
Dichi dinu yuma yapuupiluwu yabadikili muyuma yadiiluwu ayilobu ayili kunjita, yashikili munyikoku makombakaji nkulakaji jitanu nayimu, namakombakaji makumi atanu nayedi, namakombakaji atanu (675,000);
aŋombi makombakaji makumi atanu nayedi, namakombakaji ayedi (72,000);
ayimbulu makombakaji makumi atanu nadimu, nekombakaji dimu (61,000);
antu kuyibomba ejima, wowambanda abulili kukamahu dehi nawamayala, makombakaji makumi asatu namakombakaji ayedi (32,000).
Chibalu cheseka dawantu ayili kunjita, kuchichinda chashikili munyikoku makombakaji nkulakaji jisatu, namakombakaji makumi asatu natanu nayedi, nankulakaji jitanu (337,500).
Mulambu waYehova wanyikoku wadiŋi nkulakaji jitanu nayimu namakumi atanu nayedi nayitanu (675,000).
Aŋombi adiŋi makombakaji makumi asatu natanu nadimu (36,000); kunonamu mulambu waYehova makumi atanu nayedi nawaŋombi ayedi (72).
Ayimbulu adiŋi makombakaji makumi asatu nankulakaji jitanu (30,500) kunonamu mulambu waYehova makumi atanu nadimu nachimbulu wumu (61).
Antu adiŋi makombakaji ikumi natanu nadimu (16,000); kunonamu mulambu waYehova antu makumi asatu nawantu ayedi (32).
Owu mulambu, wowu mulambu waYehova wakuleleka, Mosi wawinkeli kapristu Eleyazari, mwomwamulejeluwu Mosi kudi Yehova.
Dichi dinu chibalu chachipompelu chawanyana kaIsarela chochambwili Mosi kudi ayilobu ayili kunjita,
chadiŋi nyikoku makombakaji nkulakaji jisatu, namakumi asatu, natanu nayedi, nankulakaji jitanu (337,500),
aŋombi makombakaji makumi asatu natanu nadimu (36,000);
ayimbulu makombakaji makumi asatu nankulakaji jitanu (30,500);
antu makombakaji ikumi natanu nadimu (16,000);
kwoku kuchibalu chawanyana kaIsarela Mosi welili hamakumi atanu afumishahu wumu, hamakumi atanu afumishahu wumu, niantu nianyama, wenkeli aLevi atalilaŋa mudimu waTabanaka yaYehova, mwomwamulejeluwu Mosi kudi Yehova.
Akulumpi akunjikiluwu kutala makombakaji anjita, wowu anyanta amakombakaji, nawanyanta ankulakaji, aswilili kwakwihi naMosi.
Amwilili Mosi, nawu, Etu ambuŋeyi tunachindi dehi akwanjita twayili nawu kunjita, hitunabuli iyala niwumuku.
Tunaleti mulambu waYehova wayuma yanoneluwu amayala ejima, yuma yawuru, tumaleŋi, nanyibulu, natuzeya, natuyingelingeli twakumatu, niyijiŋu, yakubuta nachu nshidi yanyichima yetu kumesu aYehova.
AMosi nakapristu Eleyazari atambwili wuru wawu, hiyuma yakuchilachila chachiwahi.
Wuru wejima wamulambu wakuleleka wamulambwiluwu Yehova, yalambwiluwu anyanta amakombakaji nawanyanta ankulakaji, yadiŋi 190 kg.
Henohu ayilobu anjita adipuupila dehi yuma yawu, muntu nayindi, muntu nayindi.
AMosi nakapristu Eleyazari atambwili wuru kudi akulumpi amakombakaji nankulakaji ayileteli mwitenti dakubulakena, wakudi anyana kaIsarela wakwanuka nachu kumesu aYehova.
Anyana kaRubeni nianyana kaGadi adiŋi nayimuna yayivulu nankashi. Chamwenuwu ituŋa daYazeri, netuŋa daGileyadi, kutalaku kwakuwahi kushakamaku nayimuna.
Anyana kaGadi nianyana kaRubeni hiyakwinza nakuhosha naMosi, nakapristu Eleyazari, natulamba twachipompelu, nawu,
Ataroti, naDiboni, naYazeri, naNimira, naHeshiboni, naEleyale, naSebami, naNebo, naBeyoni,
dodituŋa dalukukiliyi Yehova kumesu achipompelu chaIsarela, ituŋa dawayimuna, ninetu ambuŋeyi tukweti yimuna.
Nawu, Neyi wunatutoŋuhu mwani atwinki etu ambuŋeyi ituŋidi diikali detu; bayi atuzambwisha Yodanaku.
Mosi wayilili anyana kaGadi nianyana kaRubeni, nindi, Anakwenu ayi kunjita, enu mushakami kunu?
Mukuzeyesheladi nyichima yawanyana kaIsarela akaŋanyi kuzambuka ayi mwituŋa danayinkiyi Yehova?
Dichi cheliluwu atata jenu hinayitemesheli afumi kuKadeshi Baraneya ayi nakutala ituŋa.
Muloŋa wena chakandukiluwu muchinekineki chaEshikoli, chamwenuwu ituŋa, azeyesheli nyichima yawanyana kaIsarela mwaka akaŋanyi kwiŋila mwituŋa dayinkeliyi Yehova.
Denodu ifuku Yehova wazuwili, wasanyikili,
nindi, Chalala kwosi iyala wafumini muEjipitu, washika munyaka makumi ayedi hela wamotokamu, wakamona ituŋa dinasanyikilili Abarahama naIsaka naYakobaku. Muloŋa abulili kunlonda chikupu,
chiŋa yowu mwana kaYefune Kalebi kaKenizi hohu, namwana kaNuni Yoshuwa, diwu akamonamu; nanochu chalondeluwu Yehova chikupu.
Yehova wazuwili naIsarela, wayikimbishili muchinkalampata nyaka makumi awana (40), ninichi chanoŋeluwu tohu ikiŋu dawu dejima elili chatama kumesu aYehova.
Talenu ntahi, munahiŋi dehi mudi atata jenu, enu mutaŋa wanshidi, musaŋumuni cheŋi kuzuwa kwaYehova kwasweja kwakuzuwila aIsarela.
Neyi mukumushiya, niyena nawa wakayishiya cheŋi muchinkalampata, mwakajilisha tuhu antu awa ejima.
Aswilili kwakwihi nayena, elili nawu, Tukutuŋa kunu mayinda ayimuna yetu, ninyikala yawanyanetu anyanya;
hakwila etu kwetu tukumanyeka tukutwamina kukuya anyana kaIsarela, nichitwamba kayishikija mwawu; anyanetu anyanya akashakami munyikala yampwembu kulonda kutemuka antu ashakama mwituŋa.
Hitwakafunta cheŋi kumataletuku, kufunta chiŋa anyana kaIsarela anatambuli dehi wejima wawu wuswana wawu, iwu nawindi, iwu nawindi.
Muloŋa etu kwetu hitwakaswanina hamu nawu kwishinadi daYodanaku, hela kumbidi; muloŋa wuswana wetu tunawumoni dehi mbadi yinu yamusela waYodana.
Mosi wayilili nindi, Neyi mukwila mwenomu, neyi mukumanyeka himukuya kumesu aYehova kunjita,
neyi enu amayala ejima mwamanyeka dehi mukuzambuka Yodana kumesu aYehova, ninichi chamba katemunayi ayilumbu jindi kumesu indi,
neyi niituŋa dinafwomoki dehi kumesu aYehova; nkumininaku henohu himwakafunta tuhu, himwakekala namuloŋa hela kudi Yehova, hela kudi aIsarelaku; niituŋa dinu dakekala denu kumesu aYehova.
Ilaŋa neyi kwonti kwenu, komana munaputoli dehi kudi Yehova; ilukenu nenu nshidi yenu yakayishintakesha.
Tuŋenu nyikala yawanyanenu anyanya nimayinda anyikoku yenu; mwakeli chimunahoshi mutunwa twenu.
Anyana kaGadi nianyana kaRubeni amwilili Mosi, nawu, Etu ambuŋeyi twakela mwanatulejiyi mwanta.
Nianyanetu anyanya, niaŋodijetu, ninyikoku yetu, niyimuna yetu yejima, yakashala kunu kunyikala yaGileyadi;
hakwila etu ambuŋeyi tukuzambuka, etu amayala ejima twamanyeka dehi yanjita, tukuya kumesu aYehova kunjita, mwanahoshiyi mwanta.
Mosi wakanini kapristu Eleyazari, namwana kaNuni Yoshuwa, nawanyanta amavumu awankakulula janyichidi yawanyana kaIsarela, hansaŋu yawu.
Mosi wayilili nindi, Neyi anyana kaGadi nianyana kaRubeni akuzambuka Yodana chimu nenu, amayala amanyeka dehi yanjita, kumesu aYehova, niituŋa hidakafwomoka kumukuyenu; henohu mwakayinka ituŋa daGileyadi akadiheti;
kwinza neyi akaleka kumanyeka nakuzambuka nenu hamu, akatambula mpata jawu hamu nenu mwituŋa daKenani.
Anyana kaGadi nianyana kaRubeni aakwili nawu, Mwanatwiliyi Yehova etu ambuŋeyi, dimu tukwila.
Tukumanyeka, tukuzambuka kumesu aYehova, tukuya mwituŋa daKenani, mpata yetu yawuswana yakashala mbadi yinu yaYodana.
Mosi wayinkeli anyana kaGadi, nianyana kaRubeni, nimunza wachibalu waManase mwana kaYosefu ituŋa daSihoni mwanta wawaAmori, niituŋa daOgi mwanta wakuBashani, niituŋa ninyikala yekalamu, nimpata janyeŋumuka nyikala yamwituŋa mwahita ŋinza jawu.
Anyana kaGadi atuŋili Diboni, niAtaroti, niAroweri;
niAtaroti Shafwani, niYazeri, niYogebeha;
niBetinimira, niBetiharani; nyikala yampwembu, nimayinda anyikoku.
Anyana kaRubeni atuŋili Heshiboni, niEleyale, niKiriyatayimi,
niNebo, niBayali Meyoni, majinayu ayibalumwini, niSibima; nyikala yatuŋiluwu ayitumbili majina acheŋi.
Anyana kaMakiri mwana kaManase ayili kuGileyadi, alukukili ituŋodu, amwaŋili aAmori adiŋumu.
Mosi wamwinkeli Makiri mwana kaManase, Gileyadi, washakaminumu.
Yayiri mwana kaManase wayili, walukukili nyikala yadiŋumu, wayitumbili ijina nindi Havoti Yayiri.
Noba wayili, walukukili Kenati nitunyikala twawu twanyanya, wawutumbili ijina nindi Noba, dodijina dindi yemweni.
Tiyenu mateeku endeluwu anyana kaIsarela, chafuminuwu mwituŋa daEjipitu, hamajita hamajita, chakuyitwala kudi aMosi naAroni.
Mosi wasonekeli mwendeleluwu mwahita mateeku awu mwayilejeluwu kudi Yehova. Tiyenu mateeku awu mwendeleluwu.
Afumini kuRamesesa hakakweji kakusambila, hefuku dekumi nakatanu (15) dakakweji kakusambila; ifuku dalondeli Chipandakenu, anyana kaIsarela afumini mwituŋa naŋovu, aEjipitu ejima ayitalaŋa,
iku aEjipitu adi nakujiika awedi awu anajahiyi Yehova munyikala yawu; Yehova wasompesheli niakishi awu nawa.
Anyana kaIsarela afumini kuRamesesa, ateekeli kuSukoti.
Afumini kuSukoti, ateekeli kuEtami, kunsa yachinkalampata.
Afumini kuEtami, afuntili hanyima ayili kuPihahiroti, kwatalaŋana naBayali Zefwoni, ateekeli kwakwihi naMigidoli.
Afumini kwadiŋuwu kwakwihi naHahiroti, ahitili mukachi kakaluŋalwiji ayili muchinkalampata; endeli kwenda kwamafuku asatu muchinkalampata chaEtami, ateekeli kuMara.
Afumini kuMara, ashikili kuElimi; kuElimi kwadiŋi tuseloki twamenji ikumi natuyedi (12) ninyikoma makumi atanu nayedi (70), ateekeli kwenoku.
Afumini kuElimi, ateekeli kuKaluŋalwiji Kachinana.
Afumini kuKaluŋalwiji Kachinana, ateekeli muchinkalampata chaSini.
Afumini kuchinkalampata chaSini, ateekeli kuDofweka.
Afumini kuDofweka, ateekeli kuAlushi.
Afumini kuAlushi, ateekeli kuRefwidimi, kwabulili menji akunwa antu.
Afumini kuRefwidimi, ateekeli muchinkalampata chaSinayi.
Afumini kuchinkalampata chaSinayi, ateekeli kuKibiroti Hatava.
Afumini kuKibiroti Hatava, ateekeli kuHazeroti.
Afumini kuHazeroti, ateekeli kuRitima.
Afumini kuRitima, ateekeli kuRimoni Perezi.
Afumini kuRimoni Perezi, ateekeli kuLibina.
Afumini kuLibina, ateekeli kuRisa.
Afumini kuRisa, ateekeli kuKehelata.
Afumini kuKehelata, ateekeli kumpidi yaShefweri.
Afumini kumpidi yaShefweri ateekeli kuHarada.
Afumini kuHarada, ateekeli kuMakeheloti.
Afumini kuMakeheloti, ateekeli kuTahati.
Afumini kuTahati, ateekeli kuTera.
Afumini kuTera, ateekeli kuMitika.
Afumini kuMitika, ateekeli kuHashimona.
Afumini kuHashimona, ateekeli kuMoseroti.
Afumini kuMoseroti, ateekeli kuBeneyakani.
Afumini kuBeneyakani, ateekeli kuHori Hagidigadi.
Afumini kuHori Hagidigadi, ateekeli kuYotibata.
Afumini kuYotibata, ateekeli kuAbarona.
Afumini kuAbarona, ateekeli kuEziyoni Geberi.
Afumini kuEziyoni Geberi, ateekeli muchinkalampata chaZini kwoku kuKadeshi.
Afumini kuKadeshi, ateekeli kumpidi yaHori, kunsa yetuŋa daEdomi.
Kapristu Aroni wakandamini hampidi yaHori mwomwamulejeliyi Yehova, wafwilili kwenoku mumwaka wamakumi awana (40) nahafuminuwu anyana kaIsarela mwituŋa daEjipitu, mukakweji kamuchitanu, hefuku dakakweji dakusambila.
Hafwiliyi kumpidi yaHori, Aroni washikili munyaka nkulakaji namakumi ayedi nanyaka yisatu (123).
KaKenani, mwanta waAradi, washakamini kukabeta kakuchidiilu mwituŋa daKenani, watiyili chakwinzawu anyana kaIsarela.
Afumini kumpidi yaHori, ateekeli kuZalimona.
Afumini kuZalimona, ateekeli kuPunoni.
Afumini kuPunoni, ateekeli kuOboti.
Afumini kuOboti, ateekeli kuIye Abarimi, muŋinza yaMowabi.
Afumini kuIyimi, ateekeli kuDiboni Gadi.
Afumini kuDiboni Gadi, ateekeli kuAlimoni Dibilatayimi.
Afumini kuAlimoni Dibilatayimi, ateekeli hampidi jaAbarimi, kwakwihi naNebo.
Afumini kumpidi jaAbarimi, ateekeli muyana yaMowabi kuYodana kumululakenu naYeriku.
Ateekeli kuYodana, kufumisha kuBetiyeshimoti nakushika kuAbeli Shitimi muyana yaMowabi.
Yehova wahosheli naMosi muyana yaMowabi kuYodana kumululakenu naYeriku,
nindi, Hoshaku nawanyana kaIsarela, wuyili neyi, Chimwakazambuka Yodana muyi mwituŋa daKenani,
mwakatemuni áshakama mwituŋa ejima kumwakayenu, mwakakisaŋani ninkishi jawu jakusoŋa jejima, mwakakisaŋani ninkishi jawu jakusuŋununa jejima, mwakasandi niyinaŋanaŋa yawu yejima;
mwakatambuli ituŋa, mwakashakamumu; muloŋa ituŋa nayinki dehi denu.
Ituŋa mwakadiswani nachinjikijilu chakusakula nachu, mwahita yisaka yenu; amavulu mwakayinki wuswana wawuvulu, antesha mwakayinki wuswana wantesha; kwakamuholokela muntu chinjikijilu chindi diku kwindi; mwakaswanini mwomwekalila nyichidi yawankakulula jenu.
Neyi áshakama mwituŋa mwakabula kuyitemuna kumwakayenu, awa mwakashiya akekala neyi chikwanyumba yakulemeka mumesu enu, neyi chikwanyiŋa yakulemeka mumbavu jenu, akayikabishaŋa mwituŋa dimwakashakama.
Chakela munayifuukwilili wena dimu nakayikoŋenu.
Yehova wahosheli naMosi,
nindi, Yileji anyana kaIsarela, wuyili neyi, Chimwakashika mwituŋa daKenani, dodituŋa dimwakatambula dawuswana, dodituŋa daKenani mwakumina ŋinza jadu,
mutamba wenu wakukabeta kakuchidiilu wakafumi kuchinkalampata chaZini nakukulisha mumbavu yaEdomi, ŋinza yenu yakukabeta kakuchidiilu yakafumi kuKaluŋalwiji kaMuŋwa kumbadi yamusela,
ŋinza yenu yakabalumuki yakatalishi kukabeta kakuchidiilu kumukandu waAkarabimi, yakahitili kuZini; yakashiki kumbadi yaKadeshi Baraneya yakukabeta kakuchidiilu yakedikili kuHazari Adari, yakahiti nikuAzimoni;
ŋinza yakabalumukili kuAzimoni yakayi kukaloŋa kaEjipitu, yakakumini kuKaluŋalwiji.
Ŋinza yenu yakumujika yakekali kuKaluŋalwiji Keneni mwahita mukulishu waku; diyi ŋinza yenu yakumujika.
Tiyenu ŋinza yenu yakukabeta kakuchimunswa; mwakayifumishili kuKaluŋalwiji Keneni, mwakashumu luteeta lwakushika nikumpidi yaHori;
mwakafumishili kumpidi yaHori, mwakashi luteeta lwakushika kuwiŋililu wakuHamati; ŋinza yakashiki nikuZedadi;
ŋinza yakedikili kuZifwironi, yakakumini kuHazari Enani; diyi ŋinza yenu yakukabeta kakuchimunswa.
Ŋinza yenu yakumusela mwakashi luteeta kufumishila kuHazari Enani nakutwala kuShefwami;
ŋinza yakafumi kuShefwami yakakunkumukili kuRibila, kumbadi yaAyini yakumusela; ŋinza yakakunkumuki yakashiki kuchikumu chejiya daKinereti chakumusela;
ŋinza yakakunkumukili kuYodana, yakakumini kuKaluŋalwiji kaMuŋwa; dimu mwakekalila ituŋa denu mwakahitila ŋinza jadu kwi-ndo.
Mosi walejeli anyana kaIsarela, nindi, Denidi dodituŋa denu dimwakaswana nachinjikijilu chakusakula nachu, dayilejeliyi Yehova, nindi akayinki nyichidi yitanu nayiwana namuchidi wachibalu;
muloŋa muchidi wawanyana kaRubeni mwahita mavumu awankakulula jawu, nimuchidi wawanyana kaGadi mwahita mavumu awankakulula jawu, anatambuli dehi wuswana wawu, nimuchidi waManase wachibalu anatambuli dehi wuswana wawu;
nyichidi yiyedi namuchidi wachibalu anatambuli dehi wuswana wawu mbadi yinu yaYodana yatalaŋana naYeriku, kumusela kwaselelaŋa itaŋwa.
Yehova wahosheli naMosi,
nindi, Tiya majina awamayala akayanjaŋena ituŋa dimwakaswana; kapristu Eleyazari, namwana kaNuni Yoshuwa.
Hanyichidi yejima mwakanonuhu kalamba wumu wumu akaanjaŋani ituŋa dakaswanawu.
Tiya majina awamayala; wakumuchidi waYuda, mwana kaYefune Kalebi.
Wakumuchidi wawanyana kaSimeyona, mwana kaAmihudi Shemuweli.
Wakumuchidi waBenjamini, mwana kaKisiloni Elidadi.
Wakumuchidi wawanyana kaDani kalamba, mwana kaYogili Buki.
Awanyana kaYosefu; wakumuchidi wawanyana kaManase kalamba, mwana kaEfwodi Haniyeli;
wakumuchidi wawanyana kaEfweremi kalamba, mwana kaShifwitani Kemuweli.
Wakumuchidi wawanyana kaZebuluni kalamba, mwana kaParanaki Elizafwana.
Wakumuchidi wawanyana kaIsakari kalamba, mwana kaAzani Palitiyeli.
Wakumuchidi wawanyana kaAsheri kalamba, mwana kaShelomi Ahihudi.
Wakumuchidi wawanyana kaNafwatali kalamba, mwana kaAmihudi Pedaheli.
Wenawa diwu alejeliyi Yehova kuyanjaŋena anyana kaIsarela wuswana mwituŋa daKenani.
Yehova wahosheli naMosi muyana yaMowabi kuYodana kuYeriku,
nindi, Yileji anyana kaIsarela akayinki aLevi nyikala yawu yawuswana yakushakamamu; nimpata jawu janyeŋumukaku mwakayinkiju aLevi.
Nyikala yakekali yawu yakushakamamu, hakwila mpata janyeŋumukaku jakekali jayimuna yawu, nayuma yawu, nawanyama jawu.
Mpata jakunyikala jimwakenka aLevi akajeseki kufumisha kumpwembu yamukala nakutwala mumpata jimita 450, chochochu ho kwi-ndo.
Mwakeseki kunsa yamukala, mutamba wamusela jimita 900, mutamba wakabeta kakuchidiilu jimita 900, mutamba wakabeta kamujika jimita 900, mutamba wakabeta kakuchimunswa jimita 900, mukala hakachi. Jeniji diji jakekala mpata jawu jakunyikala.
Hanyikala yimwakayinka anyana kaLevi, akayinki nyikala yakupulukila yitanu nawumu, diyi yimwakayinka kwakutemukila mbanji; mwakayilunjikilaku nyikala makumi awana nanyikala yiyedi (42).
Nyikala yimwakayinka aLevi yejima yakekali makumi awana nanyikala yitanu nayisatu (48); mwakayinkayu nimpata jayu kumu.
Tiyenu nsaŋu yanyikaloyu yimwakenka anyana kaIsarela yiikali yawu, kuyayivulu mwakanonuku yayivulu, kuyantesha mwakanonuku yantesha; wejima wenu mwakayinki aLevi nyikala yenu mwomwakashikila wuswana wenu wumwakaswana.
Yehova wahosheli naMosi,
nindi, Hoshaku nawanyana kaIsarela, wuyili neyi, Chimwakazambuka Yodana muyi mwituŋa daKenani,
mwakaambuli nyikala yikwawu yakekali nyikala yenu yakupulukila; kulonda mbanji najahi mukwawu chakuluwukila akatemukiluku.
Nyikaloyu yakekali yenu yakupulukila kulonda mbanji abuli kufwa kudi mukwakutenda, ninichi chakemanayi kumesu achipompelu nakumusompesha.
Nyikala yimwakayinka yakekali nyikala yenu yakupulukila yitanu nawumu.
Mwakayinki nyikala yisatu mbadi yinu yaYodana, nimwituŋa daKenani mwakayinki nyikala yisatu; yakekali nyikala yakupulukila.
Nyikaloyu yitanu nawumu yakekali yakupulukila nianyana kaIsarela, nienyi, niayipeeka; kulonda antu ejima akajaha akwawu chakuluwukila akatemukiluku.
Hakwila neyi natapi mukwawu nachuma chachikuŋu mukwawu hakufwa, himbanji; mbanji chiŋa kumujaha hohu.
Neyi namulundi mukwawu nelola muchikasa dinatweshi kujaha muntu, mukwawu hakufwa, himbanji; mbanji chiŋa kumujaha hohu.
Hela neyi namweti mukwawu namutondu muchikasa wakutwesha kujaha nachu muntu, mukwawu hakufwa, himbanji; mbanji chiŋa kumujaha hohu.
Mukwakutenda mashi diyi wakamujaha mbanji; hakamubulakenayi dihu hakamujahilayi.
Neyi namutapi chankunyi, indi kwiji namwasi chakumubelamina hakufwa;
indi kwiji namweti nachikasa chindi chankunyi hakufwa, namweti mukwawu chiŋa kumujaha hohu; himbanji; mukwakutenda mashi akamujahi mbanji hakamubulakenayi.
Ilaŋa neyi namutapi mukwawu chakubula nkunyi, indi kwiji namwasi chuma chakadi kumubelamina,
hela hiilola dakufwa muntu, hamumonaku, namwasidu tuhu, hakufwa, hadiŋi chilumbu chinduku, hakeŋa kumukatishaku;
henohu chipompelu chakasompesha niwátapa mukwawu nimukwakutenda mashi mwomwaya wuhaku iwu.
Chipompelu chakamupulwishi mbanji kudi mukwakutenda mashi, chipompelu chakamufuntishi kumukala windi wakupulukila, kwatemukililiyi; wakashakamaŋa kwenoku ninichi chamba kafwayi kapristu muneni awayishiluwu manji ajila.
Ilaŋa neyi hakamwekana ifuku dakamotokayi mbanji muŋinza yamukala windi wakupulukila, kwatemukililiyi,
nimukwakutenda mashi hakamuwana ishinadi daŋinza yamukala windi wakupulukila, mukwakutenda mashi akamujahi mbanji, hakawana muloŋa wamashuku.
Mutenowu washakama tuhu kwindi mumukala windi wakupulukila, ninichi chadi kufwayi kapristu muneni; ilaŋa neyi kapristu muneni nafwi dehi, mbanji akafunti tuhu kumpata yindi.
Yumiyi yakekali chidika chenu chawuhaku nikumakiŋu ejima munyikala yenu yejima.
Neyi muntu wukujaha mukwawu, owu mbanji akamujahili wunsahu wakushimuna antu amavulu; ilaŋa chinsahu wumu kutwesha kushimuna wunsahu wakufwila muntu nehi.
Kukuula wumi wambanji wudi nachitela chakufwa nehi, chiŋa kumujaha hohu.
Muntu natemukili kumukala windi wakupulukila kumukuula afunti cheŋi mwituŋa nehi, chiŋa kapristu muneni nafwi.
Kulonda mwakabuli kutamisha ituŋa dimwakekala; muloŋa mashi diwu atamishaŋa ituŋa; ituŋa dinapwekeli mashi kutwesha kudifumisha chitela nehi, chiŋa namashi anowu wayipwekesheli.
Bayi mwakatamisha ituŋa dimwakashakamaku, dimu nakashakamami; muloŋa ami Yehova nashakama mukachi kawanyana kaIsarela.
Anyanta akumavumu awankakulula jawu akuchisaka chawanyana kaGileyadi, mwana kaMakiri, Makiri mwana kaManase, wowu akuyisaka yawanyana kaYosefu, aswilili kwakwihi, ahosheleli kumesu aMosi, nikumesu awatulamba, wowu anyanta akumavumu awankakulula jawanyana kaIsarela.
Elili nawu, Yehova walejeli mwanta wetu kwinka anyana kaIsarela ituŋa dakuswana nachinjikijilu chakusakula nachu; mwanta wetu amulejeli kudi Yehova nindi akenki wuswana wamanakwetu Zelofwehadi kudi anyanindi awambanda.
Neyi akusumbuka nawamayala akunyichidi yawanyana kaIsarela yacheŋi, wuswana wawu akawufumisha kuwuswana wawankakulula jetu, akawubombela kuwuswana wamuchidi waneŋiluwu, hiwakafuma kuwuswana wetu wakuswana nachinjikijilu.
Chakashika Mwaka wakusubuka kwawanyana kaIsarela wuswana wawu akawubombela kuwuswana wamuchidi waneŋiluwu, wuswana wawu hiyakawufumisha kuwuswana wamuchidi wawankakulula jetu.
Mosi wayilejeli anyana kaIsarela mwomwaya izu daYehova, nindi, Muchidi wawanyana kaYosefu anahoshi chachiwahi.
Tiyenu chuma chanatulejiyi Yehova chahansaŋu yawanyana kaZelofwehadi awambanda, nindi, Akasumbuki nawonsu anakeŋuwu, hela chochu akasumbuki chiŋa nachisaka chakumuchidi wawankakulula jawu.
Kulonda wuswana wawanyana kaIsarela wakabuli kutuntujoka wufuma muchidi iwu wuya muchidi wukwawu; muloŋa anyana kaIsarela chiŋa akakela wejima wawu kuwuswana wamuchidi wawankakulula jawu.
Anyana awambanda ejima akekali nawuswana wamuchidi himuchidi wawanyana kaIsarela, mumbanda akasumbukaŋa neyala wakuchisaka chamuchidi watata yindi, kulonda anyana kaIsarela akashakami wejima wawu nawuswana wawankakulula jawu.
Kulonda kwakabuli kumwekana wuswana wakatuntujoka wufuma kumuchidi iwu wuya kumuchidi wukwawu; muloŋa nyichidi yawanyana kaIsarela chiŋa akakela wuswana wawu wejima wawu.
Mwamulejeluwu Mosi kudi Yehova dimu mweliluwu anyana kaZelofwehadi awambanda.
Mahala, naTiriza, naHogala, naMilika, naNowa, wowu anyana kaZelofwehadi, asumbukili nawanyana kawanakwatata yawu.
Asumbukili nawamayala akuyisaka yawanyana kaManase mwana kaYosefu, niwuswana wawu washeli kumuchidi wachisaka chatata yawu.
Kweniku diku kuleja, nawuhaku walejeliyi Yehova anyana kaIsarela kukanwa kaMosi, muyana yaMowabi kuYodana kuYeriku.
