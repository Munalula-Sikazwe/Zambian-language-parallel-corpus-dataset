 Pa bushiku bwakutampa umweshi wabubili, mu mwaka wacibili apo abena Israeli bafumine mu calo ca Egupto, Yawe aebele Mose mwi Tenti Lyakukumaninamo mu matololo ya Sinai ati, 
“Penda ulukuta lonse lwa bena Israeli mu mikowa na mu ndupwa shabo. Mulembe amashina ya baume bonse, umo umo, 
abali ne myaka amakumi yabili (20) nangu ukucilapo, abengalinga ukulwa inkondo. Iwe na Aroni uli nokubapendela mu mpuka mu mpuka bonse abaume abena Israeli. 
Kuli cila luko mukabuuleko umwaume umo umukalamba wa lupwa lwakwe uwakumwafwako. 
Na mashina ya baume abakumwafwilishako ni aya. Ku luko lwakwa Rubeni, ni Elisuri mwana Shedeuri. 
Ku luko lwakwa Simeoni, ni Shelumieli umwana wakwa Sulishadai. 
Ku luko lwakwa Yuda, ni Nashoni mwana Aminadabu. 
Ku luko lwakwa Isaka, ni Netaneli mwana Suali. 
Ku luko lwakwa Sebuloni, ni Eliabu mwana Eloni. 
Ku bana bakwa Yosefu ni aba. Ku luko lwakwa Efulemu, ni Elishama mwana Amiudi. Ku luko lwakwa Manase, ni Gamalieli mwana Pedasuri. 
Ku luko lwakwa Benjamini, ni Abidani mwana Gideoni. 
Ku luko lwakwa Dani, Aiesa mwana Amishadai. 
Ku luko lwakwa Asheri, ni Pagieli mwana Okirani. 
Ku luko lwakwa Gadi, ni Eliasafu mwana Deueli. 
Ku luko lwakwa Naftali, ni Aila mwana Enani.” 
Aba e baume basalilwe ukufuma ku lukuta, ebali intungulushi sha mikowa ya fikolwe. Ebali abakalamba ba ndupwa sha fikolwe fya bena Israeli.
Mose na Aroni babuulile amashina ya aba bantu basontelwe, 
elyo balonganya ulukuta lwa bena Israeli bonse pamo, pa bushiku bwakutampa umweshi wabubili. Kabili balemba na bantu bonse mu mikowa na mu ndupwa shabo. Balembele na mashina ya baume bonse abali ne myaka amakumi yabili (20) no kucilapo, 
pamo ngefyo Yawe akonkomeshe Mose. Kanshi efyo Mose apendele abantu mu matololo ya Sinai.
Ukufuma mu luko lwakwa Rubeni, ibeli lyakwa Yakobo, abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Rubeni, bali amakana amakumi yane na mutanda ne myanda isano (46,500).
Mu luko lwakwa Simeoni, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Simeoni, bali amakana amakumi yasano na pabula ne myanda itatu (59,300).
Mu luko lwakwa Gadi, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Gadi, bali amakana amakumi yane na yasano ne myanda mutanda na makumi yasano (45,650).
Mu luko lwakwa Yuda, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Yuda, bali amakana amakumi cine lubali na yane ne myanda mutanda (74,600).
Mu luko lwakwa Isaka, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Isaka, bali amakana amakumi yasano na yane ne myanda ine (54,400).
Mu luko lwakwa Sebuloni, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Sebuloni, bali amakana amakumi yasano na cine lubali ne myanda ine (57,400).
Ku bana bakwa Yosefu ni aba. Mu luko lwakwa Efulemu, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Efulemu, bali amakana amakumi yane ne myanda isano (40,500).
Mu luko lwakwa Manase, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Manase, bali amakana amakumi yatatu na yabili ne myanda ibili (32,200).
Mu luko lwakwa Benjamini, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Benjamini, bali amakana amakumi yatatu na yasano ne myanda ine (35,400).
Mu luko lwakwa Dani, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Dani, bali amakana amakumi mutanda na yabili ne myanda cine lubali (62,700).
Mu luko lwakwa Asheri, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Asheri, bali amakana amakumi yane na limo ne myanda isano (41,500).
Mu luko lwakwa Naftali, bapendele abaume abali ne myaka amakumi yabili (20) nangu ukucilapo, abalingile ukulwa inkondo, babalemba amashina umo umo ukulingana ne mikowa ne ndupwa shabo. 
Mu luko lwakwa Naftali, bali amakana amakumi yasano na yatatu ne myanda ine (53,400).
Kanshi efyo bali abaume Mose na Aroni balembele. Babombele pamo ne ntungulushi sha bena Israeli ikumi limo na babili (12) ishaiminineko indupwa shashiko. 
Abena Israeli bonse pamo abaume abalembelwe mu ndupwa, abali ne myaka amakumi yabili (20) nangu ukucilapo, abalingile ukulwa inkondo, 
bonse pamo bali amakana imyanda mutanda na itatu ne myanda isano na makumi yasano (603,550).
 Nomba aba mu luko lwa bena Levi tabapendelwe pamo ne nko shimbi iyoo. 
Pantu Yawe aebele Mose ati, 
“Wikapendelako uluko lwakwa Levi nangu ukusansha ku mpendwa ya nko shimbi isha bena Israeli. 
Lelo, abena Levi bena ubapeele umulimo wakusunga Itenti lya cipangano, kumo kwine ne fibombelo ne fipe fyonse ifyabamo. Bali nokulalisenda pamo ne fibombelo fyaliko no kulalisunga, kabili bakalacita ne nkambi shabo ukushinguluka Itenti lyakwa Lesa. 
Ilyo lyonse mwasesha inkambi, abena Levi ebakalapangulula Itenti lyakwa Lesa, kabili ebakalalimika ilyo mwaya cita inkambi kumbi. Uyo onse uushili mwina Levi uwapalamina kwi Tenti lyakwa Lesa wena akepaiwefye. 
Abena Israeli bakemike amatenti yabo mu mpuka mu mpuka, no muntu onse ali nokuba mwibumba lya mpuka ya luko lwakwe, apali uluunga lwakwe. 
Lelo abena Levi bena bali nokwimika amatenti yabo ukushinguluka Itenti lya cipangano, pakuti balelicingilila kabili pakuti ubukali tabuponene pa lukuta lwa bena Israeli. Abena Levi ebali no mulimo wakusunga Itenti lya cipangano pa bena Israeli.” 
Kanshi abena Israeli bacitile fyonse ngefyo Yawe akonkomeshe Mose.
Yawe aebele Mose na Aroni ati, 
“Abena Israeli bali nokulaimika amatenti yabo ukushinguluka Itenti Lyakukumaninamo pa nkambi, lelo bafwile ukutalushako amatenti yabo. Umuntu onse akabe mwibumba lya mpuka ya luko lwakwe akabike icishibilo ca luunga lwa luko pe tenti lyakwe.
“Ku kabanga kulya kutulila akasuba, kukaba iciputulwa ca nkambi cakwa Yuda no luunga lwabo. Cikaba mu mpuka mu mpuka sha mikowa yabo. Intungulushi ya bena Yuda ni Nashoni mwana Aminadabu. 
Impendwa ye bumba lyakwe, bantu amakana amakumi cine lubali na yane ne myanda mutanda (74,600).
“Uluko lwakwa Isaka elukabakonkapo. Intungulushi ya bena Isaka ni Netaneli mwana Suari. 
Impendwa ye bumba lyakwe, bantu amakana amakumi yasano na yane ne myanda ine (54,400).
“Uluko lwakwa Sebuloni elukakonkapo. Intungulushi ya bena Sebuloni ni Eliabu mwana Eloni. 
Impendwa ye bumba lyakwe, bantu amakana amakumi yasano na cine lubali ne myanda ine (57,400). 
Abaume bonse abapendelwe mu ciputulwa ca nkambi icakwa Yuda, mu mpuka mu mpuka, bali amakana umwanda umo na makumi cine konse konse na mutanda ne myanda ine (186,400). Aba bantu ebafwile ukuba pantanshi nga bafuma pa nkambi balipo.
“Ku kapinda ka ku kulyo lubali kukaba iciputulwa ca nkambi icakwa Rubeni no luunga lwabo. Cikaba mu mpuka mu mpuka sha mikowa yabo. Intungulushi ya bena Rubeni ni Elisuri mwana Shedeuri. 
Impendwa ye bumba lyakwe, bantu amakana amakumi yane na mutanda ne myanda isano (46,500).
“Uluko lwakwa Simeoni elukabakonkapo. Intungulushi ya bena Simeoni ni Shelumieli mwana Surishadai. 
Impendwa ye bumba lyakwe, bantu amakana amakumi yasano na pabula ne myanda itatu (59,300).
“Uluko lwakwa Gadi elukakonkapo. Intungulushi ya bena Gadi ni Eliasafu mwana Reueli 
Impendwa ye bumba lyakwe, bantu amakana amakumi yane na yasano ne myanda mutanda na makumi yasano (45,650). 
Abaume bonse abapendelwe mu ciputulwa ca nkambi icakwa Rubeni, mu mpuka mu mpuka, bali amakana umwanda umo na makumi yasano na limo ne myanda ine na makumi yasano (151,450). Aba ebali nokukonka pa bantanshi nga bafuma pa nkambi balipo.
“Elyo abena Levi pakusenda Itenti Lyakukumaninamo bali nokulaendela pakati, kuntanshi kube amabumba yabili na kunuma nako kube amabumba yabili. Mulya mwine bakonkanina ukwikala mu nkambi, emo na pakwenda bali nokukonkanina. Impuka yonse ili nokuba pa ncende apali uluunga.
“Ku masamba ekukaba iciputulwa ca nkambi icakwa Efulemu no luunga lwabo. Cikaba mu mpuka mu mpuka sha mikowa yabo. Intungulushi ya bena Efulemu ni Elishama mwana Amiudi. 
Impendwa ye bumba lyakwe, bantu amakana amakumi yane ne myanda isano (40,500).
“Uluko lwakwa Manase elukabakonkapo. Intungulushi ya bena Manase ni Gamalieli mwana Pedasuri. 
Impendwa ye bumba lyakwe, bantu amakana amakumi yatatu na yabili ne myanda ibili (32,200).
“Uluko lwakwa Benjamini elukakonkapo. Intungulushi ya bena Benjamini ni Abidani mwana Gideoni. 
Impendwa ye bumba lyakwe, bantu amakana amakumi yatatu na yasano ne myanda ine (35,400). 
Abaume bonse abapendelwe mu ciputuluwa ca nkambi icakwa Efulemu, mu mpuka mu mpuka, bali amakana umwanda umo na cine konse konse no mwanda umo (108,100). Aba bantu ebafwile ukuba abacitatu nga bafuma pa nkambi balipo.
“Ku kapinda ka ku kuso lubali ekukaba iciputulwa ca nkambi icakwa Dani no luunga lwabo. Cikaba mu mpuka mu mpuka sha mikowa yabo. Intungulushi ya bena Dani ni Ahieseri mwana Amishadai. 
Impendwa ye bumba lyakwe, bantu amakana amakumi mutanda na yabili ne myanda cine lubali (62,700).
“Uluko lwakwa Asheri elukabakonkapo. Intungulushi ya bena Asheri ni Pagieli mwana Okirani. 
Impendwa ye bumba lyakwe, bantu amakana amakumi yane na limo ne myanda isano (41,500).
“Uluko lwakwa Naftali nao elukakonkapo. Intungulushi ya bena Naftali ni Aira mwana Enani. 
Impendwa ye bumba lyakwe, bantu amakana amakumi yasano na yatatu ne myanda ine (53,400). 
Abaume bonse abapendelwe mu ciputulwa ca nkambi icakwa Dani, mu mpuka mu mpuka, bali amakana umwanda umo na makumi yasano na cine lubali ne myanda mutanda (157,600). Aba bantu ebali nokulaba abakulalekeleshako nga bafuma pa nkambi mu mikowa yabo pa ncende apali uluunga lwabo.”
Aba e bena Israeli bonse abapendelwe mu ndupwa shabo. Bonse aba bali mu fiputulwa fya nkambi mu mpuka mu mpuka kabili ne mpendwa yabo yali amakana imyanda mutanda na yatatu ne myanda isano na makumi yasano (603,550). 
Nga filya fine Yawe akonkomeshe Mose, abena Levi bena tabapendelwe pamo na bena Israeli bambi.
Kanshi abena Israeli bacitile fyonse ifyo Yawe akonkomeshe Mose. Baikele mu nkambi mu mpuka mu mpuka. Kabili na pakufuma pa nkambi cila muntu aleba mu mukowa wakwe ukulingana no lupwa lwakwe.
Ifi efyali ulupwa lwakwa Aroni na Mose pa nshita Yawe alandile na Mose pa lupili lwa Sinai. 
Bamwana Aroni abaume bali Nadabu, e beli, Abihu, Eleasa na Itama. 
Aya e mashina ya bamwana Aroni, ebasubilwe amafuta no kupeelwa bushimapepo. 
Lelo Nadabu na Abihu bafwilile pa cinso cakwa Yawe mu matololo ya Sinai, ilyo batuulile Yawe umulilo ushasuminishiwe. Tabakwete abana baume, kanshi Eleasa na Itama ebalebomba umulimo wa bushimapepo ilyo shibo Aroni ali talafwa.
 Yawe aebele Mose, ati, 
“Palamika aba luko lwa bena Levi no kubapeela kuli Aroni shimapepo, balemwafwako imilimo. 
Bafwile ukulaafwa Aroni imilimo ya mwi Tenti Lyakukumaninamo pamo ne milimo ya lukuta lonse mwi Tenti lyakwa Lesa. 
Bali nokulasunga ifipe fyonse ifya mwi Tenti Lyakukumaninamo, kabili no kulabombelako na bena Israeli bonsefye imilimo bali nokubomba mwi Tenti lyakwa Lesa. 
Ukalubwile abena Levi kuli Aroni na bana bakwe abaume. Bena e bena Israeli bapeelwafye onse kuli ena. 
Usonte Aroni na bana bakwe abaume kukubomba imilimo ya bushimapepo. Umuntu umbifye nga apalama ku milimo iyi wena akepaiwe.”
Kabili Yawe aebele Mose, ati, 
“Pa bena Israeli nimbuulapo abena Levi kukuba abandifye pa malo ye beli lyonse ilyaume ilyafyalwa mu bena Israeli. Bena aba baleba bandifye. 
Pantu abana abaume bonse amabeli ala bandi. Ilyo naipeye amabeli yonse aya mu calo ca Egupto, elyo naipatwilile kuli ne mwine ibeli lyonse ilya mu Israeli, ilya muntu ne lya citekwa, yonse yandi. Ine nine Yawe.”
Elyo Yawe aebele Mose mu matololo ya Sinai, ati, 
“Penda abena Levi mu ndupwa na mu mpuka shabo. Penda abaume bonse ukutampila pa bali no mweshi umo no ukucilapo.” 
Mose nao aya bapenda ukulingana ne shiwi Yawe amukonkomeshe. 
Levi ali na bana abaume batatu, Geshoni, Koati na Merari. 
Geshoni ali na bana abaume babili, ni Libini na Shimei. 
Koati ali na bana abaume bane, ni Amuramu, Ishali, Hebuloni na Usieli. 
Merari ali na bana abaume babili, ni Mali na Mushi. Ishi e ndupwa sha bena Levi umwabelele amayanda ya bashibo.
Mu lupwa lwakwa Geshoni emwatuntuka abena Libini na bena Shimei. Ishi e ndupwa shakwa Geshoni. 
Impendwa yonse pamo iya baume abapendelwe, ukutampila pa bali no mweshi umo nangu ukucilapo, yali amakana cine lubali ne myanda isano (7,500). 
Indupwa shakwa Geshoni shali nokwikalila ku masamba kunuma ye Tenti lyakwa Lesa. 
Intungulushi ya bena Geshoni ni Eliasafu mwana Laeli. 
Imilimo abena Geshoni balebomba mwi Tenti Lyakukumaninamo: Kusunga Itenti lyakwa Lesa, icisalu cakukupa mukati ne cakunse, icakucinga pa mwinshi we Tenti Lyakukumaninamo, 
ifisalu fyakucingilila ulubansa ulwashinguluka Itenti lyakwa Lesa no bulambo, icisalu cakucinga pa mwinshi wa lubansa, imyando elyo na fyonse ifyakumine kuli iyi milimo.
Mu lupwa lwakwa Koati emwatuntuka abena Amuramu, abena Isirahiya, abena Hebuloni na bena Usieli. Ishi e ndupwa shakwa Koati. 
Impendwa yonse pamo iya baume abena Koati abalebomba umulimo wakusunga icifulo camushilo, abapendelwe ukutampila pa bali no mweshi umo no kucilapo, yali amakana cine konse konse ne myanda mutanda (8,600). 
Indupwa shakwa Koati shali nokwikala ku kapinda ka ku kulyo ake Tenti lyakwa Lesa. 
Intungulushi ya bena Koati ni Elisafani, mwana Usieli. 
Imilimo abena Koati balebomba, kusunga Imbokoshi ya Cipangano, itebulo, icakutekapo ifisaniko, ifibumbili fya malambo, ifipe bashimapepo balebomfya mu cifulo camushilo, icisalu na fyonse ifyakumine ku milimo balebomba.
Eleasa mwana shimapepo Aroni ewali intungulushi nkalamba ya bena Levi. Ewasontelwe uwakwangalila abalebomba umulimo wakusunga icifulo camushilo.
Mu lupwa lwakwa Merari emwatuntuka abena Mali na bena Mushi. Ishi eshali ndupwa sha bena Merari. 
Impendwa yonse pamo iya baume, abapendelwe ukutampila pa bali no mweshi umo nangu ukucilapo, yali amakana mutanda ne myanda ibili (6,200). 
Indupwa sha bena Merari eshali nokwikalila ku kapinda ka ku kuso ake Tenti lyakwa Lesa, na Surieli mwana Abihaili ewali ntungulushi ya ishi ndupwa. 
Ishi e ndupwa shasontelwe ukusunga impanda she Tenti lyakwa Lesa, imyalo, inceshi no twakushimpamo impanda, elyo ne fyakubomfya fyonse ne milimo yonse iyakumine ku mibomfeshe ya ifi fipe, 
ukusunga inceshi sha cakucinga ulubansa lwe Tenti, ifyakukwikamo impanda, impopo ne myando.
Mose na Aroni na bana bakwe abaume bena mu nkambi bali nokulaikalila lwa ku kabanga ke Tenti lyakwa Lesa, pa ntanshi ye Tenti Lyakukumaninamo ku kabanga lubali. Ebali nokubomba umulimo wakusunga icifulo camushilo, ukubombelako abena Israeli. Umuntu umbi uwapalama ku cifulo camushilo akepaiwe. 
Impendwa yonse pamo iya bena Levi abaume abapendelwe ngefyo Yawe akonkomeshe Mose na Aroni ukubapendela mu ndupwa, abaume bonse ukutampila pa bali no mweshi umo nangu ukucilapo, yali amakana amakumi yabili (22,000).
Elyo Yawe aebele Mose, ati, “Penda amabeli ya bena Israeli bonse abaume, ukutampila pa bali no mweshi umo no kucilapo, kabili ulembe na mashina yabo. 
Na pa malo ya bana baume bonse abena Israeli amabeli ubikepo abena Levi ukuba abandi. Kabili naibuulila ifitekwa fya bena Levi pa malo ya mabeli yonse ya fitekwa ifya bena Israeli. Nine Yawe!” 
Awe Mose epakupenda amabeli abaume bonse ngefyo Yawe amukonkomeshe. 
Impendwa yonse pamo iya baume amabeli abali no mweshi umo nangu ukucilapo, bali amakana amakumi yabili na yabili, imyanda ibili na makumi cine lubali na batatu (22,273).
Kabili Yawe aeba Mose ati, 
“Nomba bika abena Levi pa malo ya mabeli yonse abaume abena Israeli, na pa mabeli ya fitekwa fya bena Israeli ubikepo ifya bena Levi. Ine, nine Yawe. 
Apo kanshi abana abaume amabeli ya bena Israeli bacilako abena Levi imyanda ibili na makumi cine lubali na batatu (273), iwe Mose ulingile pakubalubula 
ukuleka impiya amashekeli yasano pali cila umo ukulingana ne cipimo ca mu cifulo camushilo icafina amagera amakumi yabili. 
Kabili isho mpiya shakulubula abo bena Israeli abapulilepo upeele Aroni na bana bakwe abaume.” 
Mose nao apokele impiya kuli balya bapulile pa mpendwa yalubwilwe na bena Levi. 
Apokele impiya isha mashekeli ikana limo ne myanda itatu na makumi mutanda na shisano (1,365) ukufuma ku mabeli ya bena Israeli, ukulingana ne cipimo ca mu cifulo camushilo. 
Neshi mpiya shakulubwila amabeli ashipeela kuli Aroni na bana bakwe abaume, ukulingana ne shiwi Yawe akonkomeshe Mose.
 Yawe aebele Mose na Aroni, ati, 
“Pendeni abena Koati aba mu luko lwakwa Levi, mubapendele mu ndupwa na mu mayanda yabo. 
Mupende abaume bonse abali ne myaka amakumi yatatu (30) ukufika na ku makumi yasano (50), abesa mukubombela mwi Tenti Lyakukumaninamo. 
Umulimo wa bena Koati mwi Tenti Lyakukumaninamo wakusunga ifintu ifyamushilo nganshi.
“Ilyo mwalasela pa nkambi, Aroni na bana bakwe abaume baleingila mwi Tenti Lyakukumaninamo no kukobola icisalu icacingako Imbokoshi ya Cipangano. Balefimba Imbokoshi ya Cipangano icisalu cine ici. 
Elyo kabili bafwile ukufimbapo ne cakufimbapo na cimbi ica mpapa ishisuma ishatelela, ne nsalu yacifufya pamulu, elyo babikeko ne fimuti fyakupingilako.
“Petebulo lya mikate yakuba pa cinso candi, baleansapo insalu iyacifufya, elyo babikepo imbale, inweno shakubikamo ububani ne nweno sha mituulo ne mitondo ya mituulo ya fyakunwa. Imikate yakubapo inshita yonse petebulo yena taifwile ukubulwapo. 
Pali ifi balefimbapo insalu iyakashika pamulu, elyo kabili balefimbapo ne cakufimbapo na cimbi ica mpapa ishisuma ishatelela, elyo babikeko ne fimuti fyakupingilako.
“Balebuula insalu yacifufya, balefimba pa cakutekapo ifisaniko, kumo kwine ne fisaniko, ifyakushimishako nangu ukukushishako ulubuuto ne mbale sha mito. Kabili na pali fyonse ifisungilwamo amafuta yakusanikila. 
Elyo balepomba icakutekapo ifisaniko pamo pene ne fibombelo fyonse mu cakufimbapo ica mpapa ishisuma ishatelela, elyo babike na pa mitembo yakusendelapo.
“Pa bulambo bwa golide balefimbapo insalu yacifufya, balefimbapo ne cakufimbapo na cimbi ica mpapa ishisuma ishatelela, elyo babikeko ne fimuti fyakupingilako. 
Balebuula ne fipe fyonse ifyo babomfya mu cifulo camushilo, no kufipomba mu nsalu yacifufya. Kabili balefimbako ne cakufimbapo na cimbi ica mpapa ishisuma ishatelela, babike na pa mitembo yakusendelapo. 
Bali nokukusa imito pa bulambo bwa mukuba no kwansapo insalu iyakashikila. 
Nga bayanshikapo, elyo babikapo ifipe fyonse ifyo babomfya ku bulambo, ifyakubikapo umulilo ne mitunkwilo na bafosholo ne misambilo. Elyo bali nokufimbapo ne cakufimbapo ica mpapa ishisuma ishatelela, elyo babikeko ne fimuti fyakupingilako. 
Ilyo Aroni na bana bakwe abaume bapwisha umulimo wakukupilisha bwino icifulo camushilo pamo pene ne fipe fya mu cifulo camushilo, ninshi na bonse mwaipekanya ukukuuka pa nkambi, elyo abena Koati bali nokwisa fisenda. Lelo nabo bene tabafwile kwikata ku fipe fyamushilo, epali bafwa. Awe abena Koati ebakulasenda ifya mwi Tenti Lyakukumaninamo.
“Eleasa mwana Aroni shimapepo, ewakulamona pa mafuta ya mu fisaniko, ububani ubwanunka ubusaka, imituulo ya fyabunga na mafuta yakusuba. Ewakulamona pe Tenti lyakwa Lesa pamo ne filimo, icifulo camushilo pamo pene ne fibombelo fyamushilo ifisangwamo.”
Yawe aebele Mose na Aroni, ati, 
“Mwikaleka aba mu ndupwa shakwa Koati ukuti bakalobe ukufuma ku bena Levi. 
Kanshi pakuti aba bantu tabafwile ilyo bapalama ku fipe fyamushilo, lelo bakekala abamweo, ifi efyo muli nokubacitila. Aroni na bana bakwe abaume ebakulatangila pakwingila mu cifulo camushilo nokulangilila cila muntu umulimo ali nokubomba neco ali nokusenda. 
Lelo aba mu ndupwa shakwa Koati tabafwile kwingila mu cifulo camushilo kukumona uko bashimapepo balelonga ifipe fyamushilo, nangu pa nshitafye inono, pantu kuti bafwa.”
Yawe aebele Mose ati, 
“Penda abena Geshoni aba mu luko lwakwa Levi, ubapendele mu ndupwa na mu mayanda yabo. 
Upende abaume bonse abali ne myaka amakumi yatatu (30) ukufika na ku makumi yasano (50), abalingile ukulabombela mwi Tenti Lyakukumaninamo. 
Iyi e milimo abena Geshoni bakalabomba pamo no kulasenda ifipe. 
Ebakalasenda ifisalu fyakucinga kwi Itenti lyakwa Lesa, Itenti Lyakukumaninamo ne cakufimbako icamukati ne cakufimbapo cakunse ica mpapa ishisuma ishatelela, pamo pene ne fyakufimba pa mwinshi we Tenti Lyakukumaninamo. 
Ebakalasenda ne fisalu fyakucinga ulubansa lwa kwi Tenti lyakwa Lesa no bulambo, icisalu cakucinga pa mwinshi wakwingililapo mu lubansa, imyando na fyonse ifibombelo ifyakubomfyafye muli iyi milimo. Abena Geshoni ebali nokubomba fyonse ifilefwaikwa kuli ifi fintu. 
Imilimo bakalabomba yonse, cibe yakusenda ifipe nangu yakubombafye, Aroni na bana bakwe abaume ebo bakalebakonkomesha. Uli nokubalanga fyonse ifyo bali nokusenda. 
Iyi e milimo bakalabomba mwi Tenti Lyakukumaninamo aba mu ndupwa shakwa Geshoni. Itama mwana shimapepo Aroni ewakulabangalila mu milimo yabo.”
Yawe aebele Mose, ati, “Penda abena Merari, ubapendele mu ndupwa na mu mayanda yabo. 
Upende abaume bonse abali ne myaka amakumi yatatu (30) ukufika na ku makumi yasano (50), abalingile ukulabombela mwi Tenti Lyakukumaninamo. 
Abena Merari ebakalabomba umulimo wakusenda impanda shakwimikila Itenti Lyakukumaninamo ne myalo, inceshi no twakwimikamo impanda shakwimikila Itenti lyakwa Lesa. 
Kabili ebakalasenda ne nceshi shakucinga ulubansa, ifyakwimikamo inceshi, impopo ne myando ne fipe fyakubomfya kuli uyu mulimo. Cila mwaume mumupeelele kabela ifipe ali nokusenda. 
Iyi e milimo indupwa sha bena Merari shili nokulabomba mwi Tenti Lyakukumaninamo. Itama mwana shimapepo Aroni ewakulabangalila mu milimo yabo.”
Kanshi Mose na Aroni ne ntungulushi sha lukuta lwa bena Israeli epakupenda abena Koati, mu ndupwa na mu mayanda yabo. 
Abaume bonse abali ne myaka amakumi yatatu (30) ukufika na ku makumi yasano (50), abalingile ukulabombela mwi Tenti Lyakukumaninamo, 
impendwa yabo mu ndupwa mu ndupwa shabo yali amakana yabili ne myanda cine lubali na makumi yasano (2,750). 
Kanshi iyi eyali e mpendwa ya bantu ba mu ndupwa sha bena Koati bonse, ababomba mwi Tenti Lyakukumaninamo, abo Mose na Aroni bapendele ngefyo Yawe akonkomeshe Mose.
Abena Geshoni nabo bapendelwe mu ndupwa na mu mayanda yabo. 
Abaume bonse abali ne myaka amakumi yatatu (30) ukufika na ku makumi yasano (50), abalingile ukulabombela mwi Tenti Lyakukumaninamo, 
impendwa mu ndupwa mu ndupwa shabo yali amakana yabili ne myanda mutanda na amakumi yatatu (2,630). 
Kanshi iyi eyali e mpendwa ya bantu bonse aba mu ndupwa sha bena Geshoni, abalebomba mwi Tenti Lyakukumaninamo, abo Mose na Aroni bapendele ngefyo Yawe abakonkomeshe.
Abena Merari nabo bapendelwe mu ndupwa na mu mayanda yabo. 
Abaume bonse abali ne myaka amakumi yatatu (30) ukufika na ku makumi yasano (50), abalingile ukulabombela mwi Tenti Lyakukumaninamo, 
impendwa yabo mu ndupwa mu ndupwa shabo yali amakana yatatu ne myanda ibili (3,200). 
Kanshi iyi eyali e mpendwa ya bantu bonse aba mu ndupwa sha bena Merari, abo Mose na Aroni bapendele ngefyo Yawe akonkomeshe Mose.
Kanshi Mose na Aroni ne ntungulushi sha bena Israeli bapendele bonsefye abena Levi, mu ndupwa na mu mayanda yabo. 
Abaume bonse abali ne myaka amakumi yatatu (30) ukufika na ku makumi yasano (50), abalingile ukulabombela mwi Tenti Lyakukumaninamo no kusenda ifipe, 
impendwa yabo yali amakana cine konse konse ne myanda isano na makumi cine konse konse (8,580). 
Ngefyo Yawe akonkomeshe Mose, umuntu onse alipeelwe umulimo wakubomba ne cipe icakusenda. Awe bonse balipendelwe ngefyo Yawe akonkomeshe Mose.
Yawe aebele Mose ukuti, 
“Konkomesha abena Israeli ukulatamfya umuntu onse mu nkambi uwalwala ubulwele bonse ubwambukila pa nkanda, nangu uo umubili wakwe upompa amafina mu musangofye onse, nangu umuntu onse uwakowela mukukumya ku citumbi ca muntu. 
Muletamfya aba bantu bonse abakowela abaume na banakashi mu nkambi, epakuti belakowesha nkambi yabo, umo ine njikala pakati kenu.” 
Abena Israeli balyumfwilile no kutamfya bonse abakowela ukufuma pa nkambi. Bacitilefye umo mwine Yawe akonkomeshe Mose.
Yawe aebele Mose ati, 
“Eba abena Israeli ukuti, umwaume nangu umwanakashi onse nga abifya ku mubiye mu nshila iyili yonse pakukanaba uwacine kuli ine ne Yawe, ala ninshi aba no mulandu kuli ine. 
Uyu muntu afwile ukuyebelela no kufuta pa bubifi acitile. Afwile kabili alundepo cimo ica pali fisano pali ifyo alefuta ifyakupeela umuntu abifishe. 
Lelo uyo muntu babifishe nga cakuti afwa elyo takwete ba lupwa bakufutako, ninshi umuntu uwabifya ali nokufuta kuli Yawe, ali nokupeela icakufuta kuli shimapepo, pamo pene na sukusuku uwakuleka ilambo lyakufuta pa fibi fyakwe. 
Onse umutuulo wamushilo untu abena Israeli baleta kuli shimapepo wakulaba wakwe. 
Ifyabupe fyamushilo fyonse ifyo umuntu atuula fyakwe, nomba ifyo apeela shimapepo fyena fyakwa shimapepo.”
Elyo Yawe aebele Mose ati, 
“Landa ku bena Israeli no kubeba ukuti ngo mwanakashi apondokela umulume wakwe no kukanaba uwacishinka, 
alala no mwaume umbi mu bumfisolo, kabili ifyo acita tafishibikwe ku mulume, no kukowela kwakwe takwishibikwe ico kushali bakambone abamusangilishe, 
nga cakuti umwaume aikatwa no bufuba, alatunganya no mukashi, elyo kabili caba icacine nangu limbi tecacine tabembuka, 
kanshi umwaume uyo ali nokutwala umukashi wakwe kuli shimapepo. Pakuya kuli shimapepo, ali nokusenda ubunga bwa mutuulo bwa bale icapekumi cimo ca ku cipimo ca efa, ubwa pa mulandu wa mukashi. Lelo tafwile ukwitilapo amafuta nangu ukubikapo icinyamuti ca fulankinisenshi icanunka ubusaka pa bunga, pantu mutuulo wa cabunga uwa mulandu wa bufuba kabili mutuulo wa cabunga uwa cibukisho pakuti icishinka cishibikwe.
“Shimapepo nao ali nokubuula uyu mwanakashi no kumwiminika pa cinso cakwa Yawe. 
Elyo shimapepo akabuule amenshi yamushilo no kuyabika mu mutondo we bumba, kabili akabikemo no lukungu lwa mukati ke Tenti lyakwa Lesa. 
Ilyo shimapepo aiminika umwanakashi pa cinso cakwa Yawe, ali nokukakula umushishi wa uyo mwanakashi, no kubika ubunga bwa mutuulo bwa cibukisho mu minwe ekate, ekutila umutuulo wa cabunga wa pa bufuba. Shimapepo nao ninshi naikata ulunweno lwa menshi ayakantuka ayaleta ukulapishiwa. 
Elyo shimapepo akalenga umwanakashi ukulapa nokutila kuli ena, ‘Iwe nga cakuti tawapondweke no mwaume umbi talala nobe, nga tawabembwike no kuikowesha ilyo waliba no mulume obe, aya menshi ayakantuka ayaleta ukulapishiwa tayakuletele ubwafya nangu bumo. 
Lelo, nga walipondoka walala no mwaume umbi no kuikowesha ilyo waliba no mulume obe, 
Yawe nalenge abantu bonse bakulapishe no kukuseluka. Nalenge icisa cabufyashi cobe cisalwe ne fumo lyobe lifimbe. 
Amenshi aya ayaleta ukulapishiwa nayengile mu mubili obe, ne fumo lyobe lifimbe ne cisa cabufyashi cobe cisalwe.’ Umwanakashi nao pakwasuka atile, ‘Ameni, cibe ifyo fine.’
“Elyo shimapepo afwile ukulemba ishi ntipu mu citabo icipombwa, kabili akasambile amalembo alembele mu menshi ayakantuka. 
Shimapepo akapeela umwanakashi amenshi yakantuka ayaleta ukulapishiwa, nayo yakamuletele ukukalipwa munda nganshi. 
Shimapepo ali nokupoka ubunga ku mwanakashi ubwa mutuulo wa bufuba, abutambike kuli Yawe no kubuleta ku bulambo. 
Elyo abuulepo ulupi lumo ulwa bunga ngo mutuulo wacibukisho no kubocela pa bulambo, panuma ya ifi aleke umwanakashi anwe amenshi. 
Nga cakuti aliikowesha no kukanaba uwacishinka nga anwa amenshi ayaleta ukulapishiwa, lyena yakamulenga ukukalipwa nganshi, ifumo lyakwe likafimba ne cisa cakwe cikesalika. Uyu mwanakashi akaba uwalapishiwa mu bantu bakwe. 
Nomba nga cakuti uyu mwanakashi wakaele, no kuikowesha taikowesha, amenshi tayali nakumucita nangu kamo, cikalangwa ukuti wakaele, akafyala na bana.
“Kanshi ili e funde lya pa bufuba, ngo mwanakashi uwaupwa abembuka no kuikowesha ilyo aba no mulume, 
nangu umwaume alatunganya umukashi wakwe no kuba no bufuba. Umwanakashi ali nokwimikwa pa cinso cakwa Yawe, na shimapepo ali nokucita kuli ena fyonse ukulingana ne funde ili line. 
Umwaume tali nakukwata mulandu nangu panono, nomba umwanakashi nga euli no mulandu wa bubifi, ena alingile ukukandwa pa bubifi bwakwe.”
Elyo Yawe aebele Mose ati, 
“Landa ku bena Israeli no kubeba ukuti, umwaume nangu umwanakashi onse nga apanga icilayo icakuipatwila kuli Yawe ngo Munasiliti, 
afwile ukuleka ukunwa ubwalwa bwa mwangashi ne cakunwa conse icikola. Elanwa icakunwa nangu cimo icakantuka icakamwa ku myangashi nangu icikola ca fintu fimbi. Tafwile kunwa icakunwa ca fitwalo fya myangashi nangu kulya imyangashi iyauma nangu iyishauma. 
Apofye acili Munasiliti, talingile kulya icili conse icafuma ku mwangashi, inseke nangufye ifipapa.
“Uyu muntu pa nshiku shonsefye isha cilayo cakwe icakuipatula, tafwile ukubeya ku mutwe, umushishi nangu imyefu. Afwile ukuba wamushilo mpaka inshiku alaile ishakuipatwila kuli Yawe shapwa. Alingile ukuleka umushishi ne myefu yakwe yalakulafye. 
Inshita yonse iyo aipatwila kuli Yawe tali nakupalama ku citumbi ca muntu. 
Nangufye cakwa wishi nangu nyina, nangu indume yakwe nangu inkashi yakwe nga ebafwile, tafwile kuikowesha pa mulandu wabo. Pantu icishibilo cakumwishibilako ukuti aliipatwila kuli Lesa caba pa mutwe wakwe. 
Yonse inshita iyo ailubwila kuli Yawe aba uwamushilo.
“Kabili nga cakuti umuntu afwa imfwa yakupumikishafye pa menso ya Munasiliti, ninshi umushishi alubwila kuli Yawe wakowela. Alingile ukubeya umushishi ne myefu pa bushiku bwalenga cine lubali bwa kusangulula kwakwe. 
Elyo pa bushiku bwalenga cine konse konse ali nokuleta utubondo twa nkunda tubili nangu utupele tubili kuli shimapepo pa mwinshi we Tenti Lyakukumaninamo. 
Shimapepo nao ali nokuleka kamo ngo mutuulo wakwelelwa pa fyabubifi, elyo kambi nako ilambo lyakoca pakufuta pa fyabubifi fyakwe, pantu alikowela pakuba apali icitumbi ca muntu. Pali bulya bushiku bwine, ali nokusangulula umushishi wakwe nakabili. 
Afwile ailubwila umwine kuli Yawe inshita yonse ilya aipatula, kabili afwile ukuleta na kana ka mpaanga akalume aka mwaka umo aka mutuulo wakufuta pa fyabubifi. Inshiku aipatwile kale tashakabe nelyo cimo pantu aisa kowela panuma yakuipatula.
“Nomba ili e funde lyakukonka Umunasiliti inshita yakwe iyakuipatwila nga yapwa. Bafwile ukumuleta pa mwinshi we Tenti Lyakukumaninamo. 
Palya epo ali nokupeelela imituulo yakwe iyi kuli Yawe: Akana ka mpaanga akalume aka mwaka umo akabula akalema akakuleka ilambo lyakoca, akana ka mpaanga akakota aka mwaka umo akabula ubulema aka mutuulo wakwelelwa pa bubifi, elyo na sukusuku umo uwabula ubulema uwakutuula umutuulo wakwampana pamo. 
Alundepo umutuulo wa cabunga no wa cakunwa, umuseke umo uwa mikate yabulamo intutumushi, no tumikate twapangwa ku bunga bwa ŋanu ubwapeleka bwino ubwasanshiwamo na mafuta ya miolifa, elyo no tumikate twapapatala utwasubwako amafuta ya miolifa, pamo no mutuulo wa cabunga no wa cakunwa.
“Shimapepo ali nokutuula fyonse ifi pa cinso cakwa Yawe kabili atuulile umutuulo wakwelelwa pa bubifi ne lambo lyakoca. 
Ali nokutuula umutuulo wakwampana pamo no kutuula ilambo lya sukusuku kuli Yawe, umuseke umo uwa mikate iyabula intutumushi, umutuulo wa cabunga no wa cakunwa. 
Elyo pa mwinshi we Tenti Lyakukumaninamo Umunasiliti abeye imishishi apatwilile kuli Yawe no kuiposa mu mulilo apalepya umutuulo wakwampana pamo.
“Umunasiliti nga apwisha ukubeya umushishi wakuipatwilapo, shimapepo ali nokubuula ukuboko kwakwa sukusuku uwaipikwa, elyo na mu museke namo abuulemo umukate umo uwatikama na kamukate kamo akapapatala, fyonse umwabula intutumushi, no kupeela Umunasiliti pakuti eo ekate. 
Shimapepo ali nokutambika ifi fyonse kuli Yawe ngo mutuulo wa cakutambika. Fyena fyamushilo ifyo shimapepofye eka ewingasendako pamo ne cisao icatambikwa ne tanta ilituulilwe. Panuma ya ifi, Umunasiliti kuti anwa umwangashi.
“Kanshi ili e funde lya Munasiliti uwalaya icilayo kuli Yawe ukulingana no kupatulwa kwakwe, ukucilapo pafyo umwine engaitemenwa ukupeela. Afwile ukufikilisha ifyo alaile ukulingana ne funde lya bunasaliti.”
Yawe aebele Mose ati, 
“Webe Aroni na bana bakwe abaume ukuti, aya e mashiwi balebomfya pakupaala abena Israeli, baletila,
“Yawe alemupaala no kumubaka.
Yawe alenge icinso cakwe cimusanikile, kabili amukwatile ne cikuuku.
Yawe namulange icinso cakwe kabili amupeele no mutende.
“Ifi efyo bakalalumbula ishina lyandi, ilyo balepaala abena Israeli, na ine kabili nkabapaala.”
Pa bushiku Mose apwile ukwimika Itenti lyakwa Lesa, alisuba amafuta no kulilubwila kuli Yawe pamo ne fipe fyonse ifyabamo. Mose kabili asubile no bulambo pamo ne fibombelo fyabuko fyonse no kufilubwila kuli Yawe. 
Elyo abakalamba ba nko sha bena Israeli, intungulushi sha mayanda ya bashibo pamo nabo abaleangalila bonse abapendelwe, batuulile umutuulo. 
Baletele nge mituulo yabo pa cinso cakwa Yawe amaceleta mutanda ayafimbwa pamo ne ŋombe ikumi limo na shibili (12) ishilume. Intungulushi shibili shibili shaletele iceleta limo limo, elyo shaleta ne ŋombe imo imo. Ishi ŋombe shatuulilwe lwapantanshi ye Tenti lyakwa Lesa.
Elyo Yawe aebele Mose ati, 
“Pokelela ifyo batuula fyonse, pakuti balefibomfya mu mulimo wa mwi Tenti Lyakukumaninamo. Fipeele ku bena Levi balefibomfya ukulingana no mulimo cila umo ali nokubomba.”
Kanshi Mose epakubuula iŋombe na maceleta afipeela na ku bena Levi. 
Abena Geshoni abapeele iŋombe shine na maceleta yabili, ukulingana ne fyalefwaikwa mu milimo yabo. 
Abena Merari abapeele amaceleta yane ne ŋombe cine konse konse, ukulingana ne fyalefwaikwa mu milimo yabo. Uwalebangalila bonse ni Itama mwana Aroni shimapepo. 
Lelo Mose tapeeleko abena Koati nangu kamo pa maceleta ne ŋombe, pantu bena ebalesenda ifipe fyamushilo pa mabeya ngo mulimo wabo.
Ilyo ubulambo bwasubilwe amafuta elyo intungulushi shatwala umutuulo pantanshi yabuko pakubulubwila kuli Yawe. 
Yawe epakweba Mose ati, “Cila bushiku intungulushi imo ileleta umutuulo uwakulubwilapo kuli Yawe ubulambo.”
Uwaishile tuula umutuulo pa bushiku bwantanshi ni Nashoni mwana Aminadabu uwa mu luko lwakwa Yuda. 
Umutuulo atuulile ni mbale ya silifa iyafina kilo umo na citika, no musambilo umo uwa silifa uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina tumashekeli ikumi limo iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile na sawe umo uwakuleka umutuulo wakwelelwa pa bubifi, 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Nashoni, umwana umwaume wakwa Aminadabu.
Pa bushiku bwacibili uwaishile tuula umutuulo ni Netaneli mwana Suari, intungulushi ya luko lwakwa Isaka. 
Umutuulo atuulile ni mbale ya silifa iyafina kilo umo na citika, no musambilo umo wa silifa uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile na sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Netaneli mwana Suari.
Pa bushiku bwacitatu uwaishile tuula umutuulo ni Eliabu mwana Eloni, intungulushi ya luko lwakwa Sebuloni. 
Umutuulo atuulile ni mbale ya silifa iyafina kilo umo na citika, no musambilo umo uwa silifa wafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile na sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Eliabu mwana Eloni.
Pa bushiku bwacine uwaishile tuula umutuulo ni Elisuri mwana Shedeuri intungulushi ya luko lwakwa Rubeni. 
Umutuulo atuulile ni mbale ya silifa iyafina kilo umo na citika no musambilo umo wa silifa uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Elisuri mwana Shedeuri.
Pa bushiku bwacisano uwaishile tuula umutuulo ni Shelumieli mwana Surishadai uwa mu luko lwakwa Simeoni. 
Umutuulo atuulile ni mbale ya silifa iyafina kilo umo na citika, no musambilo umo uwa silifa uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Shelumieli mwana Surishadai.
Pa bushiku bwa mutanda uwaishile leta umutuulo ni Eliasafu mwana Deweli, intungulushi ya luko lwakwa Gadi. 
Umutuulo atuulile ni mbale ya silifa iyafina kilo umo na citika, no musambilo umo uwa silifa uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Eliasafu mwana Deweli.
Pa bushiku bwa cine lubali uwaishile tuula umutuulo ni Elishama mwana Amiudi intungulushi ya mu luko lwakwa Efulemu. 
Umutuulo atuulile ni mbale ya silifa iyafina kilo umo na citika, no musambilo wa silifa umo uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Elishama mwana Amiudi.
Pa bushiku bwa cine konse konse uwaishile tuula umutuulo ni Gamalieli mwana Pedasuri intungulushi ya mu luko lwakwa Manase. 
Umutuulo atuulile ni mbale ya silifa iyafina kilo umo na citika, no musambilo wa silifa umo uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Gamalieli mwana Pedasuri.
Pa bushiku bwa pabula uwaishile tuula umutuulo ni Abidani mwana Gideoni intungulushi ya luko lwakwa Benjamini. 
Umutuulo atuulile ni mbale ya silifa iyafina kilo umo na citika, no musambilo wa silifa umo uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Abidani mwana Gideoni.
Pa bushiku bwe kumi limo uwaishile tuula umutuulo ni Ahieseri mwana Amishadai intungulushi ya mu luko lwakwa Dani. 
Umutuulo atuulile ni mbale ya silifa iyafina kilo umo na citika, no musambilo wa silifa umo uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo na sukusuku umo, na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Ahieseri mwana Amishadai.
Pa bushiku bwe kumi limo na bumo (11) uwaishile tuula umutuulo ni Pagieli mwana Okirani intungulushi ya mu luko lwakwa Asheri. 
Umutuulo atuulile ni mbale ya silifa iyafina kilo umo na citika, no musambilo wa silifa umo uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide iyafina amagramu umwanda umo ne kumi limo, iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Pagieli mwana Okirani.
Kabili pa bushiku bwe kumi limo na shibili (12) uwaishile tuula umutuulo ni Ahira mwana Enani intungulushi ya mu luko lwakwa Naftali. 
Umutuulo atuulile ni mbale ya silifa iyafina kilo umo na citika, no musambilo wa silifa umo uwafina ukucila citika wa kilo, ukulingana ne cipimo ca mu cifulo camushilo. Fyonse fibili fyaleba ifyaisulamo ubunga bwa ŋanu ubwapeleka bwino, ubwasanshiwamo na mafuta ngo mutuulo wa cabunga. 
Elyo atuulile ne mbale imo iya golide tumashekeli ikumi limo iyaisulamo ububani. 
Atuulile ne ciponti cimo, sukusuku umo na kana ka mpaanga kamo akalume akalifye no mwaka umo, ifyakuleka ilambo lyakoca. 
Atuulile sawe umo uwakuleka umutuulo wakwelelwa pa bubifi. 
Kabili pakupeela umutuulo wakwampana, atuulile iŋombe shibili ishilume, basukusuku basano, basawe basano no twana twa mpaanga utulume tusano utuli no mwaka umo. Kanshi uyu ewali umutuulo wakwa Ahira mwana Enani.
Iyi e mituulo intu intungulushi sha bena Israeli shatuulile pakulubwila Yawe ubulambo, ilyo babusubile amafuta. Batuulile imbale sha silifa ikumi limo na shibili (12), imisambilo ya silifa ikumi limo na ibili (12) ne mbale sha golide nasho ikumi limo na shibili (12). 
Cila mbale ya silifa yafinine kilo umo na citika, elyo cila musambilo wafinine ukucila citika wa kilo. Fyonse pamo ifya silifa fyafinine amakilo amakumi yabili na cine konse konse (28), ukulingana ne cipimo ca mu cifulo camushilo. 
Cila mbale ya golide iyaisula ububani yafinine amagramu umwanda umo ne kumi limo ukulingana ne cipimo ca mu cifulo camushilo. Imbale shonse ikumi limo na shibili isha golide shafinine ukucila panono pali kilo umo. 
Impendwa ya nama she lambo lyakoca yali ifiponti fya ŋombe ishilume ikumi limo na fibili (12), basukusuku ikumi limo na babili (12), utwana twa mpaanga utwa mwakafye umo umo utulume ikumi limo na tubili (12) pamo pene ne fyamituulo fya cabunga. Basawe ikumi limo na babili (12) bali ba mutuulo wakwelelwa pa fyabubifi. 
Impendwa ya nama shakoca ilambo lyakwampana yonse yali amakumi yabili na shine (24) aya bacilume wa ŋombe, basukusuku bali amakumi mutanda (60), basawe amakumi mutanda (60), utwana twa mpaanga ishilume isha mwaka umo umo nato twali amakumi mutanda (60). Iyi yali e mituulo yakulubwila ubulambo kuli Yawe panuma babusubile amafuta.
Ilyo Mose aingila mwi Tenti Lyakukumaninamo kukulanda na Yawe, aleumfwa ishiwi lyakwa Yawe lilelanda kuli ena ukufuma pa mulu wa Nkupiko ya Mbokoshi ya Cipangano apakufutilapo ifyabubifi, pakati ka bakerubi babili.
Yawe aebele Mose ati, 
“Landa na Aroni, umwebe auti, nga wateka ifisaniko cine lubali, ulefiteka apakuti ulubuuto lulesanikila kuntanshi ya cakutekapo ifisaniko.” 
Aroni nao efyo acitile. Atekele ifisaniko apakuti filesanikila pantanshi ya cakutekapo ifisaniko ngefyo Yawe akonkomeshe Mose. 
Ifi efyo icakutekapo ifisaniko capangilwe. Capangilwe na golide iyo bafulila ku nondo, ukufumafye pamulu apafulilwe amaluba no kufika na panshi. Icakutekapo ifisaniko capangilwe ukulingana nefyo Yawe alangile Mose.
Yawe aebele Mose ati, 
“Buula abena Levi no kubapatula ku bena Israeli bonse, ubasangulule no kubasangulula. 
Ucite ifi pakubasangulula. Ubasanse amenshi yakubasangulwila, bali nokubeya umubili onse elyo bacape ne fyakufwala fyabo, lyena ninshi baisangulula. 
Babuule iciponti cimo, pamo no mutuulo wa cabunga bwa ŋanu ubwapeleka bwino ubwasanshiwamo amafuta. Elyo babuule ne ciponti cabubili icakutuula umutuulo wakufuta pa bubifi. 
Ukeminike abena Levi pa ntanshi ye Tenti Lyakukumaninamo no kulonganika ulukuta lonse ulwa bena Israeli bonse. 
Ukalete abena Levi pa cinso cakwa Yawe, kabili na bena Israeli bakatambalikepo amaboko yabo pa mitwe yabo. 
Aroni akalubwile abena Levi kuli ine ne Yawe ngo mutuulo wakutambika untu abena Israeli bantuula. Epakuti balebomba imilimo yakwa Yawe. 
Abena Levi nga batambalika amaboko pa mitwe ya bacilume wa ŋombe babili, umo ali nokutuulwa kuli Yawe ngo mutuulo wakwelelwa pa bubifi, elyo umbi nao nge lambo lyakoca ilyakufuta pa fyabubifi fya bena Levi.
“Leka abena Levi beminine pantanshi yakwa Aroni na bana bakwe abaume no kubatuula ngo mutuulo wakutambika kuli Yawe. 
Ifi efyo ukapatula abena Levi ukufuma ku bena Israeli bambi, na bena Levi bakaba bandi. 
Nga wapwisha ukusangulula abena Levi no kubatuula ngo mutuulo wakutambika, elyo bakaleisa mukubomba umulimo wabo mwi Tenti Lyakukumaninamo. 
Bena mu bena Israeli ebafwile ukupeelwa onse kuli ine. Nalibacita abandi pa malo ya mabeli ya bana abaume aba mwanakashi onse umwina Israeli. 
Ibeli lyonse ilyaume mu Israeli, umuntu nangu inama, lyandi. Ilyo naipeye amabeli yonse mu Egupto, nalibapatwila kuli ne mwine. 
Lelo nalibuula abena Levi pa malo ya bana abaume bonse amabeli ya bena Israeli. 
Pali bonse abena Israeli napeela abena Levi kuli Aroni na bana bakwe abaume ngo bupe, pakuti balebombela abena Israeli umulimo wa mwi Tenti Lyakukumaninamo. Kabili ebo balebafutilako pa filubo, pakutila icinkunka tacibaponene nga bapalama mupepi ne cifulo camushilo.”
Mose, Aroni no lukuta lonse ulwa bena Israeli bonse nabo bacitile abena Levi ngefyo Mose bamukonkomeshe kuli Yawe. 
Abena Levi nabo baisangulula, bacapa ne fyakufwala fyabo. Elyo Aroni abatuula ngo mutuulo wakutambika ku cinso cakwa Yawe. Kabili abafutilako na pa filubo pakuti basangululwe. 
Panuma ya ifi, abena Levi baingila mwi Tenti Lyakukumaninamo mukubomba imilimo yabo. Abalebangalila ni Aroni na bana bakwe abaume. Ngefyo Yawe akonkomeshe Mose, efyo bacitile abena Levi.
Yawe aebele Mose ati, 
“Ifi efyo cili nokuba ku bena Levi. Abaume abali ne myaka amakumi yabili na isano (25) no kucilapo ebali nokulabombela mwi Tenti Lyakukumaninamo. 
Lelo bakalaleka ukubomba imilimo ya mwi Tenti Lyakukumaninamo nga bafisha imyaka amakumi yasano (50). 
Nga baleka, kuti baleafwako abena Levi banabo ukulabomba imilimo ya mwi Tenti Lyakukumaninamo, lelo tabafwile ukubomba iyi milimo, bena kwafwakofye. Kanshi ifi efyo wakulaakanya abena Levi imilimo.”
Mu matololo ya Sinai mu mweshi wakubalilapo, mu mwaka walenga bubili apo abena Israeli bafumine mu calo ca Egupto, Yawe aebele Mose ati, 
“Uleke abena Israeli basefye Ipasaka, inshikunkulu ya Cakucilila, pa nshita yapimwa, 
Mukasefye pa nshita iyalinga pa bushiku bwalenga ikumi limo na shine (14) mu mweshi wine uyu, ukutendekafye lilya akasuba kawa. Mukakonke amafunde ne fipope fya pa nshikunkulu ye Pasaka.” 
Kanshi Mose epakweba abantu ukuti basefye inshikunkulu ye Pasaka. 
Abena Israeli epakusefya inshikunkulu ye Pasaka mu matololo ya Sinai lilya akasuba kawa, pa bushiku bwalenga ikumi limo na shine mu mweshi wakubalilapo. Abena Israeli bacitilefye fyonse ngefyo Yawe akonkomeshe Mose.
Lelo abaume bamo tabasefesheko Ipasaka pali ubo bushiku pantu bali abakowela ico bakumishe ku citumbi ca muntu. Kanshi abo bantu epakuya kuli Mose na Aroni pa bushiku bwine bulya 
no kumweba abati, “Ifwe tuli abakowela pantu natukumya ku citumbi ca muntu, nomba bushe cinshi batulesesha ukutuula umutuulo kuli Yawe pamo na bena Israeli banensu pa nshita yapimwa?” 
Mose abasuka ati, “Pembeleni muleke ŋumfwe ifyo Yawe alalanda pali imwe.”
Elyo Yawe aebele Mose ati, 
“Eba abena Israeli ati, umo pali imwe nangu pa bana benu nga aikowesha ico akumishe ku citumbi ca muntu, nangu ico ali kumbi pa bulendo, kuti nalyo line basefya inshikunkulu yakwa Yawe iye Pasaka. 
Mu mweshi wabubili emo bafwile ukusefya pa bushiku bwalenga ikumi limo na shine (14) cilya akasuba kawa. Bali nokulya umwana wa mpaanga, kumo ne mikate ishatutumuka ne misalu iyalula. 
Beshapo nelyo kamo akakuti kafika ku ulucelo, nangu ukutoba amafupa ya nama tabafwile kutoba iyoo. Ilyo balesefya inshikunkulu ye Pasaka bakonke amafunde yonsefye. 
Nomba umuntu nga ali uwasanguluka, kabili tali pa bulendo, lelo akaanafye ukusefya inshikunkulu ye Pasaka, uyo muntu wakutamfyafye mu bantu bandi, pantu akaana ukutuula umutuulo kuli Yawe pa nshita yapimwa. Uyo muntu ailetelelafye umwine ku bubifi bwakwe. 
Ngo mwinafyalo uo mwikala nankwe nao alefwaya ukusefyako inshikunkulu yakwa Yawe iye Pasaka, nasefyeko, lelo akonke amafunde ne fipope fya nshikunkulu yonsefye. Amafunde yakukonka mukakwate yamo yene ku muntu onse, nangu abe umwinafyalo nangu umukaya.”
Ubushiku Itenti lyakwa Lesa ilya Cipangano lyapwile ukwimikwa, ikumbi lyaishile likupa. Ukufuma icungulo ukufika ulucelo, ikumbi lyakupile Itenti lyalemoneka ngo mulilo. 
Efyo kanshi catwalilile ukuba, akasuba ikumbi lyalelikupa elyo bushiku lyalemoneka ngo mulilo. 
Lyonsefye ilyo ikumbi lyaima pe Tenti lyakwa Lesa, abena Israeli nabo balefuma pali ilya nkambi, kabili apo ikumbi lyaiminina, nabo epo bacita inkambi. 
Abena Israeli balekuuka pa nkambi ilyo Yawe abeba ukukuuka, kabili ilyo abeba ukucita inkambi balecita. Tabalefuma pa nkambi ikumbi nga nalikupa Itenti lyakwa Lesa. 
Ikumbi nga lyaikala pe Tenti lyakwa Lesa pa nshita itali, abena Israeli nabo baleikalafye pali iyo nkambi mukunakila ifyo Yawe abakonkomeshe. 
Limo limo ikumbi lyaleikala pamulu we Tenti lyakwa Lesa inshiku ishinonofye. Yawe nga abakonkomesha ukuti bacite inkambi ninshi kucita, elyo kabili nga atila bafume pa nkambi ninshi kufumapo. 
Inshita shimo ikumbi lyaleikalafye ukufuma icungulo ukufika ulucelo, kabili ilyo lyaima mu lucelo nabo baleima ukufuma pali iyo nkambi. Cibe bushiku nangu akasuba, inshita yonse ikumbi lyaima nabo ninshi kwima. 
Ikumbi nga lyaikala pamulu we Tenti lyakwa Lesa inshiku shibili, nangu umweshi umo, nangu umwaka umo na bena Israeli nabo ninshi baleikala apo pene pa nkambi ukwabula ukuselapo. Nomba nge kumbi lyaima, nabo ninshi kufumapo. 
Balenakila ifyo Yawe abeba ukupitila muli Mose. Yawe nga abakonkomesha ukuti bacite inkambi ninshi kucita, elyo kabili nga Yawe abakonkomesha ukufuma pa nkambi ninshi kufumapo.
Yawe aebele Mose ati, 
“Panga amapenga yabili aya silifa ayo bafulila ku nondo ayakwitilako ulukuta lonse ulwa bena Israeli pamo no kubeshibishako pakufuma pa nkambi. 
Nga balisha amapenga yonse yabili, ulukuta lwa bena Israeli lonse ninshi kwisa longana pantanshi yobe pa mwinshi we Tenti Lyakukumaninamo. 
Nga limofye elyalila, ninshi intungulushi, abakalamba ba nko sha bena Israeli, eshili nokulongana pantanshi yobe. 
Likalati ipenga nga lyalila, ninshi inko shacitile inkambi ku kabanga kwima ukufuma pa nkambi. 
Ilyo kabili ipenga lyabubili lyalila inko shacitile inkambi shabela ku kapinda ka ku kulyo nasho shili nokufuma pa nkambi. Kanshi ukulisha kwe penga kukaba e cishibilo cakufuma pa nkambi. 
Pakwita abantu bonse pamo mulelisha amapenga, lelo likalalila umusowa umo wine. 
Bamwana Aroni abaume, bashimapepo, ebafwile ukulisha amapenga. Ili e funde muli nokukonka umukakonkanina inkulo shenu shonse. 
Ilyo mwalalwa inkondo no mulwani wenu uukalamucusha mu calo cenu, mukaleikatisha ukulisha amapenga, na Yawe Lesa wenu akamwibukisha no kumupususha ku balwani benu. 
Kabili mukalelisha amapenga na pa nshita shenu ishakusansamuka, pa nshikunkulu ishasontwa, na pa nshikunkulu yakutampa umweshi upya. Mukalelisha amapenga pakuleka amalambo yakoca na pakupeela umutuulo wakwampana. Ifi fikaba ifyakumwibukishako kuli Yawe Lesa wenu. Nine Yawe Lesa wenu.”
Pa bushiku bwalenga amakumi yabili (20), mu mweshi wabubili, mu mwaka walenga bubili, ikumbi lyalimine ukufuma pe Tenti lyakwa Lesa ilya Cipangano. 
Abena Israeli nabo epakwima ukufuma pa nkambi ya mu matololo ya Sinai, balati bafuma apa baya pambi mpaka ikumbi lyaiminina mu matololo ya Parani. 
Baimine no kuya umuku wakubalilapo ukulingana nefyo Yawe akonkomeshe Mose. 
Aba mu ciputulwa ca nkambi yakwa Yuda ebabalilepo ukwima no luunga lwabo, baleba mu mpuka mu mpuka. Uwalebatungulula ni Nashoni mwana Aminadabu. 
Netaneli mwana Sua, nao ewaletungulula impuka ya luko lwakwa Isaka, 
kabili Eliabu mwana Eloni, nao aletungulula impuka ya luko lwakwa Sebuloni.
Elyo bapangulula Itenti lyakwa Lesa, abena Geshoni na bena Merari abalelisenda nabo baima.
Abalekonkapo ukwima ba mu ciputulwa ca nkambi yakwa Rubeni no luunga lwabo, mu mpuka mu mpuka. Uwalebatungulula ni Elisuli mwana Shedeuri. 
Shelumieli mwana Sulishadai, ewaletungulula impuka ya luko lwakwa Simeoni, 
kabili Eliasafu mwana Deweli, nao ewaletungulula impuka ya luko lwakwa Gadi. 
Elyo abena Koati baima, basenda ifyamushilo. Itenti lyakwa Lesa bali nokusanga naliimikwa kale libe tabalafika.
Abalekonkapo ukwima ba mu ciputulwa ca nkambi yakwa Efulemu no luunga lwabo, mu mpuka mu mpuka. Uwalebatungulula ni Elishama mwana Amiudi. 
Gamalieli mwana Pedasuri, ewaletungulula impuka ya luko lwakwa Manase, 
kabili Abidani mwana Gideoni, nao alatungulula impuka ya luko lwakwa Benjamini.
Na pakulekelesha abaleshalila kunumafye ya bonse, ba mu ciputulwa ca nkambi yakwa Dani no luunga lwabo, nabo baima mu mpuka mu mpuka. Uwalebatungulula ni Aiesa mwana Amishadai. 
Pafieli mwana Okirani, ewaletungulula impuka ya luko lwakwa Asheri, 
kabili Aila mwana Enani, nao aletungulula impuka ya luko lwakwa Naftali. 
Kanshi ifi efyo impuka sha bena Israeli shalekonkana pakwenda nga shafuma pa nkambi.
Elyo Mose aebele Hobabu mwana Reueli umwina Midiani shifyala wakwa Mose ati, “Ifwe nomba twalaima ukuya ku ncende iyo Yawe atile, ‘Nkaipeela kuli imwe.’ Natuleya bonse na ifwe tukaya kucitila ubusuma, pantu Yawe alaya Israeli ifintu ifisuma.” 
Hobabu nao ayaswike ati, “Awe, ine nshakonke, nalabwelelamofye ku calo candi, kabili ku bantu bandi.” 
Lelo Mose nao atile, “Napapata wiya utushe iyoo. Niwe wishibe apo twingacita inkambi mu matololo, kabili iwe kuti waba amenso yesu. 
Nga cakuti iwe twaya nobe, ninshi ifwe tukaya kwakanyako ifisuma fyonse ifyo Yawe akatupeela.”
Kanshi elyo baimine ukufuma pa lupili lwakwa Yawe, baendele inshiku shitatu. Muli ishi nshiku, Imbokoshi ya Cipangano cakwa Yawe lyonse eyaleba pantanshi, pakufwaya incende iyo bengacitapo inkambi. 
Ikumbi lyakwa Yawe lyali pa mulu wabo mu nshita ya kasuba ilyo baimine ukufuma pa nkambi.
Ilyo lyonse Imbokoshi ya Cipangano yaleima Mose alesosa ati, “Ima, we Yawe! Abalwani bobe bengapasangana, na bakupata leka bafulumuke ku cinso cobe.” 
Kabili lyonsefye ilyo baletula Imbokoshi ya Cipangano, Mose alesosa ati, “Bwela, we Yawe ku mintapendwa ya makana yakwa Israeli.”
Kabili abantu bailishenye kuli Yawe mu matwi yakwe pa mulandu wa kucula kwabo. Nao Yawe pakumfwa, afulwa nganshi. Elyo umulilo ukufuma kuli Yawe wapile pali bena no koca imbali shimo isha ku mpela ya nkambi. 
Elyo abantu balila mutuule kuli Mose. Nao Mose apepa kuli Yawe, awe no mulilo washima. 
Eco ilya ncende baitile Tabera, pantu umulilo wafumine kuli Yawe no kuboca.
Nomba abenafyalo abali mu bena Israeli balafwaisha ifyakulya fimbi. Abena Israeli nabo nakabili balalila abati, “Yangu ukwakumona inama shakulya! 
Twaibukisha isabi twalelya ilishili lyakushita, kabili ne fibimbi, amameloni, amaliki, kanyense na galiki ifyo twalelya. 
Nomba ifwe kwalifita na ku mukoshi, tatumona nangu cimo kanofye maana inshiku shonse!”
Maana ali nge nseke sha kolianda, kabili alemoneka nge cinyamuti. 
Abantu baleya mukukusa, elyo bapela nangu ukutwa mwibende. Balemwipika mu nongo no kupangako imikate. Mukulya, aleumfwika ngo mukate bapangile ku mafuta ya miolifa. 
Ilyo umume wawila pa nkambi ubushiku, elyo maana nao alepona.
Mose aumfwile uko abantu balelila, cila lupwa pa mwinshi we tenti lyabo. Yawe abafulilwa nganshi, na Mose asakamana apakalamba. 
Aipusha Yawe ati, “Bushe cinshi waletela ubu bwafya pa mubomfi obe? Bushe cinshi ncitile icishikusekeshe, pakuti untwike icisendo icakula ifi ica bantu bonse aba? 
Bushe nine naimite aba bantu bonse? Bushe nine nabafyele? Nga kanshi cinshi ico ulenjebela ukuti ndebasenda mu maboko yandi, nga filya umuleshi asenda akanya, ku calo ico walaile ifikolwe fyabo no mulapo? 
Bushe ni kwi ningafumya inama shakulisha abantu bonse aba? Balelilila kuli ine abati, ‘Tupeele inama tulye!’ 
Ine nekafye teti mbasende abantu bonse aba, icisendo cafinisha kuli ine! 
Ifi nga efyo ukalancita, ninshi unjipayefye nombaline. Nga waŋumfwilako uluse, uleke mfwefye, pakuti nipita mu bubi ubwakuti bungonaule.”
Yawe aebele Mose ati, “Nonganikila abakalamba ba bena Israeli amakumi cine lubali (70), abo waishiba ukuti e ntungulushi sha bantu kabili babomfi babo. Ubalete kwi Tenti Lyakukumaninamo eko bese beminine pamo nobe. 
Ine ndeika kukulanda na iwe kulya, kabili ndeisa buulapo amaka yamo aya Mupashi uo nabika pali iwe no kuyabika na pali bena. Ebakulakwafwako ukusenda icisendo ca bantu abo uli nabo, epakuti wilasenda ici cisendo weka. 
Kebe abantu auti, muisangulule mwe bene pakuipekanya ku bushiku bwa mailo ilyo mukalya inama. Yawe alyumfwile ilyo mwalilile amuti, ‘Yangu nani aletupeela inama yakulya! Twali bwino mu Egupto!’ Nomba Yawe alamupeela inama iyakuti mulye. 
Tamwakalyefye pa bushiku bumo, nangu pa nshiku shibili nangu shisano, nangu pa nshiku ikumi, nangu pa nshiku amakumi yabili, 
lelo umweshi umo uutuntulu, mpakafye inama shikalefumina na mu myona yenu, kabili shikamutendushe. Pantu imwe namusuula Yawe uwikala na imwe, kabili mwailishenye pa cinso cakwe amuti, ‘Bushe cinshi twafumine ku Egupto?’”
Mose nao aebele Yawe ati, “Pano ndi pakati ka bantu amakana imyanda mutanda (600,000) abaleenda pa makasa, elyo na iwe watila uli nokubapeela inama shakulyafye umweshi umo uutuntulu! 
Bushe kuti baipaya iŋombe, imbushi ne mpaanga ishingabakumana bonse aba? Bushe nga babepaila isabi lyonse lya muli bemba kuti lyabakumana bonse aba?”
Yawe ayaswike Mose ati, “Bushe ukuboko kwakwa Yawe kwalipipisha? Nomba uli nokumona ico nalanda nga cili nokuba icishinka kuli iwe!”
Elyo Mose afumine no kuya eba abantu ifyo Yawe amwebele. Akolonganya ne ntungulushi amakumi cine lubali (70), no kubemika ukushinguluka Itenti. 
Kanshi Yawe nao aikila mwikumbi no kulanda na Mose, abuula no Mupashi uwali pali Mose, aubika na pa ntungulushi amakumi cine lubali (70). Ilyo Umupashi waikala pali shena, shalasesema, lelo tashatalile ashisesema nakabili.
Lelo kwashele abaume babili mu nkambi, amashina yabo ni Elidadi na Medadi. Nabo bene bali pa mpendwa ya ntungulushi, nomba bena tabaile kwi Tenti. Nomba mulya mwine mu nkambi nabo Umupashi waishile pali bena, no kulasesema balasesema. 
Umulumendo umo aile ulubilo kukweba Mose ati, “Elidadi na Medadi balesesema mu nkambi.”
Elyo Yoshua mwana Nuni, kafwilisha wakwa Mose mu milimo ukufumafye mu bulumendo bwakwe, alanda no kusosa ati, “Mose, we mfumu yandi, baleshefye!” 
Nao Mose amwasuka ati, “Bushe iwe uli no bufuba palwa ine? Ala kuti natemwa bonse abantu bakwa Yawe baba bakasesema nga Yawe kuti abika Umupashi wakwe pali bena!” 
Kanshi Mose ne ntungulushi sha bena Israeli epakubwelelamo ku nkambi.
Elyo Yawe atumine umwela ukufuma pali bemba, wasenda inkwale ukushileta ku nkambi. Shashinguluka inkambi konse konse ukufika napo umuntu engenda ubushiku bumo uku noku, kabili ukuya mu mulu ukufuma pa mushili mita umo. 
Kanshi akasuba konse no bushiku bonse kabili no bushiku bwakonkelepo abantu baile baleikatafye inkwale. Takwali uwafililwe ukulonganika inkwale ukufika pa cipimo ca bahomeri ikumi limo. Elyo bashikanika na mu mbali ya nkambi. 
Ilyo inama shali tashilapwa isho balelya, Yawe alibafulilwe abatumina icikuko icibi nganshi. 
Nabo epakwinika ilya ncende ishina ukuti ni pa Kibroti Hatafa, pantu palya pene epo bashiikile abantu abalefwa ku cikasha.
Ukufuma ku Kibroti Hatafa abena Israeli baile cita inkambi ku Haseloti eko baikala.
Miriamu na Aroni baleisosha pali Mose pa mulandu wakuupa umwanakashi umwina Kushi, pantu ca cine aupile umwina Kushi. 
Balalanda abati, “Bushe Yawe alandila muli Mose ekafye? Bushe talandila na muli ifwe bene?” Kabili Yawe nao aumfwa ifyo balelanda. 
Nomba Mose ali umuntu uwafuuka nganshi ukucila abantu bonse mpanga yonse pano isonde lyonse.
Apopene Yawe aebele Mose, Aroni na Miriamu ati, “Imwe bonse batatu iseni kunse kwi Tenti Lyakukumaninamo.” Elyo bonse batatu baya. 
Elyo Yawe epakwikila mu ntumba ye kumbi pa mwinshi we Tenti Lyakukumaninamo, epo aiminina no kwita Aroni na Miriamu. Ilyo bonse babili baile lwa pantanshi, 
Yawe alabeba ati, “Nomba, umfweni amashiwi yandi! Nga kasesema wakwa Yawe ali pakati kenu, ndaisokolola kuli ena mu fimonwa, ndalanda nankwe mu filoto. 
Nomba caibela ku mubomfi wandi Mose, wena wacishinka mu ŋanda yandi yonse. 
Eico wena pakulanda nankwe tulamonana, tulanda apabuuta tuutu kabili te mu mapinda. Ena alimona ne cata candi ine ne Yawe! Nomba imwe cinshi mushatiinine ukuisosha pa mubomfi wandi Mose?”
Yawe epakubafulilwa nganshi, kabili afumapo. 
Ilyo ikumbi lyafuma pa mulu we Tenti Lyakukumaninamo, Miriamu apo aiminine alwala ifibashi, abuutapo na tuutu ngo bunga bwa mfula. Aroni ati aloleshe Miriamu, amumona ne fibashi. 
Aroni aeba Mose ati, “We mfumu yandi, napapata, witukanda pantu natubifya mu bupuba bwesu. 
Wileka abe nga kapopo kafyalwa mwifumo lyakwa nyina no mubili uwaliwa lubali.” 
Elyo Mose epakulilila kuli Yawe ati, “We Lesa, napapata muposhe!” 
Yawe ayaswike ati, “Nga cakuti wishi amufwishile amate pa menso, bushe Miriamu nga tasebene inshiku cine lubali? Kanshi mwisalileni kunse ya nkambi pa nshiku cine lubali, na panuma elyo bakamubweshe.” 
Elyo Miriamu baya mwisalila kunse ya nkambi pa nshiku cine lubali, na bena Israeli tabafumine pa nkambi mpaka Miriamu bamubwesha. 
Panuma ya ifyo, elyo bafuma ku Haseloti, bayacita inkambi mu matololo ya Parani.
Yawe aebele Mose ati, 
“Salamo intungulushi imo imo ukufuma muli cila cikolwe ca luko, kabili ushitume nge nengu shiye lengula icalo ca Kenani, ico ndi nokupeela ku bena Israeli.” 
Mose acita ngefyo Yawe amukonkomeshe, atuma intungulushi ukufuma ku matololo ya ku Parani. Bonsefye bali ni ntungulushi sha bena Israeli. 
Amashina yashiko ni aya. Shamua mwana Sakuri, uwa mu luko lwakwa Rubeni. 
Shafati mwana Hori, uwa mu luko lwakwa Simeoni. 
Kalebu mwana Yefune, uwa mu luko lwakwa Yuda. 
Igali mwana Yosefu, uwa mu luko lwakwa Isaka. 
Hoshea mwana Nuni, uwa mu luko lwakwa Efulemu. 
Paliti mwana Rafu, uwa mu luko lwakwa Benjamini. 
Gadieli mwana Sodi, uwa mu luko lwakwa Sebuloni. 
Gadi mwana Susi, uwa mu luko lwakwa Yosefu, e luko lwakwa Manase wine. 
Amieli mwana Gemali, uwa mu luko lwakwa Dani. 
Seturi mwana Mikaeli, uwa mu luko lwakwa Asheri. 
Nabi mwana Fofisi, uwa mu luko lwakwa Naftali. 
Geueli mwana Maki, uwa mu luko lwakwa Gadi.
Aya e mashina ya bantu Mose atumine kukulengula icalo ca Kenani. Mose elyo ainika Hoshea mwana Nuni, ishina lya Yoshua.
Pakubatuma kukulengula icalo ca Kenani, Mose abebele ati, “Muye mwingilile ku matololo ya Negebu, elyo muye na mu calo ca mpili. 
Muye mona ifyo icalo caba, na bantu bekalamo nga balikosa nangu tabakosa, nga balifula nangu tabafula. 
Bushe calo ca musango nshi baikalamo? Cisuma nangu cibi? Misumba ya musango shani baikalamo? Bushe, misumba ya malinga nangu iyoo? 
Ngo mushili waba shani? Untu wafunda nangu iyoo? Nge miti, emo yaba nangu iyoo? Muyeshipafye, na pakubwela mukaleteko ne fisabo fimo ifikula muli cilya calo.” Cali pa nshita ifisabo fyantanshi ifya myangashi fitendekelapo ukufiluka.
Aba bantu baile no kulengula icalo ukutendekalafye ku matololo ya Sini no kuya shintafye na ku Rehobu, mupepi na ku Lebo Hamati. 
Baingilile ku matololo ya Negebu elyo baisa na ku musumba wa Hebuloni, uko Ahimani, Sheshai na Talimai aba mu lupwa lwakwa Anaki baleikala. Umusumba wa Hebuloni wakuulilwe imyaka cine lubali ninshi umusumba wa Soani uwa mu calo ca Egupto taulakulwa. 
Ilyo bafikile mwishika lya Eshikoli, eko bateta umusambo wa cisansangu ca myangashi icafina nganshi. Abantu babili ebacipinga pakucisenda ku mutembo. Basendako na mateke na makunyu. 
Ico cine calenga nokuti iyi ncende bainike ne shina lye shika lya Eshikoli, pantu eko abena Israeli batetele icisansangu cilya ica myangashi.
Ilyo papwile inshiku amakumi yane (40), inengu shabweluluka kukulengula icalo.
Elyo baisa kuli Mose na Aroni, na ku lukuta lonse ulwa bena Israeli ku Kadeshi mu matololo ya Parani nokubashimikila ifyo bamwene. Babalanga ne fisabo baleteleko ukufuma kuli cilya calo. 
Bashimikila Mose abati, “Twaile lengula icalo ico watutumineko, kabili cine cine mufumfumuka umukaka no buci, nefi e fisabo fyaciko. 
Lelo abantu bekalamo, bena bamaka nganshi ne misumba yabo nayo ikalamba icine cine kabili ya malinga ayakosa. Kabili twamweneko na ba mu lupwa lwakwa Anaki. 
Abena Amaleki ebekala mu Negebu, elyo abena Hiti, abena Yebusi na bena Amoli bekala mu calo ca mpili. Kabili abena Kenani bena bekalila mu lulamba lwa bemba na ku lulamba lwa mumana wa Yordani.” 
Kalebu atalalike abantu pa cinso cakwa Mose, “Tufwile ukuya poka cilya calo no kwikalamo pantu natukwata amaka yakuya cimfya.”
Lelo abantu abaile na Kalebu batile, “Ifwe tatukwete maka yakuya lwisha balya bantu. Abantu abekala muli cilya calo bamaka ukutucila.” 
Elyo basalanganya ilyashi lyabufi ku bena Israeli pa mulandu wa calo cintu baile lengula. Batile, “Icalo twaile lengula, calo iconaula abantu bekalamo. Abantu bonse abo twamwene muli ici calo, bantu abalunduka nganshi. 
Kabili twalimweneko na Banefilimu (Abana bakwa Anaki e bamo aba mu mutundu wa Banefilimu). Ifwe twalemonekafye kwati fipaso mu menso yesu, nabo bene efyo baletumona.”
Ulukuta lonsefye ulwa bena Israeli lwapuminemo imisowa, lwalilile ubushiku bonse. 
Bonsefye abena Israeli balailishanya kuli Mose na Aroni, abati, “Nga caliweme atufwila mu calo ca Egupto, nangu ukufwila muno mwine mu matololo! 
Cinshi ico Yawe aletutwalila muli cilya calo kukufwilafye mu nkondo? Abakashi besu na bana bakabekata bunkole. Bushe teti ciwame ukuti ifwe twabwelelamo ku Egupto?” 
Kabili balasoshanya abati, “Natusale intungulushi tubwelelemo na ku Egupto!”
Elyo Mose na Aroni bawile ubukupeme pa cinso ca lukuta lonse ulwa bena Israeli ulwalongene. 
Elyo Yoshua mwana Nuni na Kalebu mwana Yefune abali pa baile kukulengula icalo, balepaula ifyakufwala fyabo, 
baeba no lukuta lonsefye ulwa bena Israeli abati, “Icalo twapitilemo kukulengula cisuma nganshi. 
Yawe nga asansamukila muli ifwe, akatutwala muli cilya calo no kucipeela kuli ifwe, icalo umufumfumuka umukaka no buci. 
Nomba, mwisangukila Yawe. Kabili mwitiina balya bantu bekalamo pantu bena tukabaminafye. Icakubacingilila nacifuma pali bena, lelo Yawe ali na ifwe. Eico mwibatiina iyoo.” 
Lelo ulukuta lwa bena Israeli lonse lwalelanda pakubatoba amabwe. Elyo apopenefye abena Israeli bonse bamona ubucindami bwakwa Yawe pamulu we Tenti Lyakukumaninamo.
 Yawe aebele Mose ati, “Bushe aba bantu bakaleka lilali ukunsuula? Bushe ni lilali bakaleka ukukanancetekela, nangu nabacitile ifipeshamano ifingi? 
Ine nkabaponesha icikuko no kubaposafye, lelo iwe nkakucita umushobo ukalamba, kabili uwamaka nganshi ukubacila.”
Lelo Mose asosele kuli Yawe ati, “Nomba abena Egupto bali nokumfwa pali ici! Pantu ni ku maka yobe wafumishe aba bantu kuli bena! 
Kabili bakebako abekala muli ici calo pali ici. Balya bantu balyumfwa kale ukuti iwe we Yawe waba naba bantu, ulamoneka ku cinso cabo, ne kumbi lyobe liba pa mulu wabo. Ulabatangilila mu ntumba ye kumbi akasuba, elyo ubushiku ubatangilila mu ntumba ya mulilo. 
Nomba nga waipaya aba bantu bonse pa nshita imo, imitundu yonse iyaumfwa ululumbi lobe ikatila, 
‘Yawe nafilwa ukufisha abantu mu calo abalaile no mulapo ukubapeela, eco abepaila mu matololo.’ 
Kanshi nomba shilanga amaka yobe ukulingana ngefyo wasosele ilyo watile, 
Yawe tafulwa bwangu, kabili alikwatisha icitemwiko icishipwa. Abelela uluse pa bubifi na bucisanguka. Lelo tafilwa ukukanda abamilandu, akanda abana pa bubifi bwa bashibo ukufikafye na ku nkulo yalenga butatu elyo ne yalenga bune. 
Kanshi ukulingana ne citemwiko icishipwa wakwatisha, belelako aba bantu uluse pa bubifi bwabo. Nga filya fine wababelela uluse ukutula apo bafumina ku Egupto ukufika na nomba.”
Yawe epakwasuka ati, “Ine nababelela uluse ngefyo walomba. 
Nomba, mu cine cine napalifye ne Mumi, no bucindami bwandi ne Yawe ubwakumana icalo conse, 
pali aba bantu tapali nelyo umo uwamona ubucindami bwandi ne fipeshamano nacitile mu Egupto na mu matololo, lelo tabambeela kabili banjesha imiku ikumi limo, 
tapali nelyo umo uukamona icalo nalaile no mulapo kuli bashibo. Onse uwansuula takacimone iyoo. 
Kanofye umubomfi wandi Kalebu, uwaba no mutima uwaibela kabili alambeela no mutima onse. Ine nkamufisha mu calo aile lengula, na ba mu lupwa lwakwe bali nokubuula cilya calo cikabe icacishilano. 
Nomba apo abena Amaleki na bena Kenani ebekala mu mawanga, mukabwelulukeko mailo no kulola ku matololo, mukalungame mu nshila yalola kuli Bemba Wakashika.”
Yawe aebele Mose na Aroni ati, 
“Bushe ulu lukuta lubi lukaleka lilali ukuilishanya palwa ine? Ine niŋumfwa ifintu abena Israeli baleilishanyapo! 
Kanshi mubebe amuti, ‘mu cine cine, napalifye ine ne Mumi, efyasosa Yawe, ndemucitilafye fyonse ukulingana ngefyo ŋumfwile musosele. 
Bonsefye imwe mwe bali ne myaka yakufyalwa amakumi yabili (20) no kucilapo mwe bapendelwe, kabili mwe bailishenye pali ine, mukafwila muli yano matololo. 
Tapakabe nangu umo pali imwe uukengila mu calo ico naimishepo ukuboko pakulapa ukumupeela kanofye Kalebu mwana Yefune na Yoshua mwana Nuni. 
Abana benu abo mwatila bali nokusendwa ifitapwa, ebo ine nkafisha mukuipakisha muli ici calo ico imwe mwasuula. 
Lelo imwe mukafwila mu matololo. 
Abana benu bakaba bakacema mu matololo pa myaka amakumi yane (40). Bakulaculila pa mulandu wa bucintomfwa bwenu, mpaka no wakulekelesha muli imwe akafwile mu matololo. 
Pa myaka amakumi yane (40), cila mwaka ukulingana ne nshiku amakumi yane (40) isho mwapwile pakulengula icalo, mwakulacula pa mulandu wa bubifi bwenu, kabili elyo mukeshiba ifyo ukunsangukila kwaba.’ 
Nine Yawe nasosa, kabili mu cine cinefye efyo ndi nokucita kuli mwe lukuta lubi ulwaikatana pamo mukuilishanya pali ine. Bonsefye bakafwila muno mwine mu matololo, eikaba e mpela yabo.”
Abantu abo Mose atumine kukulengula icalo, ababwelele no kulenga ulukuta lonse ulwa bena Israeli ukulaisosha kuli Yawe pakusalanganya ilyashi ukuti icalo cibi, 
pa bufi bwabo balifwile ku cikuko pa cinso cakwa Yawe. 
Pa baile kukulengula icalo ikumi limo na babili (12), abapuswikekofye ni Yoshua mwana Nuni na Kalebu mwana Yefune.
Ilyo Mose aebele abena Israeli bonse aya mashiwi, balilile icibi nganshi. 
Kacelocelo ubushiku bwakonkelepo, baimine ukulola ku calo ca mpili. Basosa abati, “Cisuma natubifya! Kanshi natuleyafye ku cifulo Yawe atulaya.” 
Mose nao epakubeba ati, “Nga cinshi ico mulekaanina ukubeela Yawe? Muli nokufilwa! 
Mwiya nako pantu Yawe tali na imwe iyoo. Abalwani benu balemucimfya. 
Pantu abena Amaleki na bena Kenani baleya mulwisha no kumucimfya ku lupanga ico mwalisangukila Yawe. Apo Yawe tali na imwe, muleya fwa ku lupanga.”
Nomba bena babikilepofye ukuya ku calo ca mpili, lelo Imbokoshi ya Cipangano cakwa Yawe yashele mu nkambi pamo na Mose. 
Elyo abena Amaleki na bena Kenani abaleikala muli cilya calo ca mpili, babekilila no kubasansa, babapumaula no kubatentemusha ulupili ukufikafye na ku Homa.
Yawe aebele Mose ati, 
“Landa ku bena Israeli, ubebe auti, nga mwaingila mu calo ndi nokumupeela pakuti emo mukaleikala, 
mukaletuula Yawe amalambo yakoca ukufuma pa ŋombe nangu pa mukuni, ukuba icena cisuma icakusekesha Yawe, nangu umutuulo wakoca nangu amalambo ya pa mulandu wa filayo nangu aya bupe bwakuitemenwa, nangu imituulo ya pa nshikunkulu shenu. 
Elyo uyo onse uwatuula umutuulo kuli Yawe, ali nokubikapo umutuulo wa bunga bwa ŋanu ubwapeleka bwino icapekumi cimo ca ku cipimo ca efa, ubwasanshiwamo ne cipimo ca pakati ka citika wa hini wa mafuta ya miolifa. 
Atuule ne cipimo ca pakati ka citika wa hini wa mwangashi ngo mutuulo wa cakunwa ukulunda pa mutuulo na pelambo lyakoca ilya cila mwana wa mpaanga. 
Pali sukusuku umo muli nokutuula umutuulo wa cabunga bwa ŋanu ubwapeleka bwino utwapekumi tubili twa ku cipimo ca efa, ifyasanshiwamo ne cipimo mupepi na citika wa hini wa mafuta ya miolifa. 
Atuule no mwangashi icipimo mupepi na citika wa hini ngo mutuulo wa cakunwa. Fituulwe ukuba icena cisuma icakusansamusha Yawe. 
Nga mwapekanya iŋombe ilume ngo mutuulo wa cakoca nangu ilambo, pa mulandu wa mulapo nangu mutuulo wakwampana kuli Yawe, 
pa ŋombe muli nokulundapo umutuulo wa cabunga bwa ŋanu ubwapeleka bwino utwapekumi tutatu twa ku cipimo ca efa, ubwasanshiwamo ne cipimo ca citika wa hini wa mafuta ya miolifa. 
Kabili ali nokuleta umutuulo wa cakunwa icipimo ca citika wa hini wa mwangashi pakuba umutuulo wakoca pa mulilo kukuba icena cisuma icakusansamusha Yawe. 
Kanshi uyu e musango wakupekanishishamo cila iŋombe, sukusuku na kana ka mpaanga nangu aka mbushi. 
Inama shakutuula ilambo nangu shingafula shani, mukalecita ifyo fine kuli cila imo. 
Onsefye umukaya umwina Israeli ali nokucita ifi fintu pakuleta umutuulo wakoca pa mulilo, kukuba icena cisuma icakusansamusha Yawe. 
Pa mulandu wa nkulo shikesa, ilyo umwinafyalo nangu uuli onse uwikala na imwe atuula umutuulo wakoca pa mulilo, uwakuba icena cisuma icakusansamusha Yawe, nao wine afwilefye ukucita cimo cine ifyo na imwe mucita. 
Mwe bena Israeli, pamo pene na benafyalo abo mwikala nabo, ili lifunde lyamuyayaya ilyo mukalakonka mu nkulo shikakonkapo. Imwe na benafyalo, mukabafye cimo cine pa cinso cakwa Yawe. 
Amafunde ne fipope fikaba fimo fine kuli imwe na ku benafyalo abo mwikala nabo.”
 Yawe aebele Mose ati, 
“Landa ku bena Israeli no kubeba auti, nga mwaingila mu calo ico ndi nokumutwalamo, 
kabili nga mwalalya icakulya ca muli ici calo, mukalefumyapo fimo ifyamutuulo kuli Yawe. 
Ku bunga bwenu ubwantanshi mukalepangako umukate no kuutuula nga filya fine mutuula umutuulo wa pa kupwa kwa kusokola iŋanu. 
Mu nkulo shenu shonse ishikakonkapo, mukaletuula umutuulo kuli Yawe ku mukate mukabalilapo ukupanga.
 “Nomba nga mwafilwa mukukanaishiba ukusunga ifi fipope fyonse fintu Yawe apeela Mose, 
icipope conse ico Yawe apeele Mose ukufuma pa bushiku Yawe abapeele ukupita na mu nkulo shonse ishikakonkapo, 
nga mwacita mukukanaishiba, no lukuta lonse talwishibe, lyena ninshi ulukuta lonse luli nokutuula iciponti ngo mutuulo wakoca uwakuba icena cisuma icakusekesha Yawe. Kabili mubikepo ne fifwaikwa pa mutuulo wa cabunga no wa cakunwa, elyo na sawe uwa mutuulo wa pa fyabubifi. 
Shimapepo ali nokufutilako ulukuta lonse ulwa bena Israeli pa bubifi bwabo pakuti lubelelwe uluse, pantu ulukuta talwabifishe ku mufulo iyoo. Kabili batuula kuli Yawe umutuulo wakoca no wakwelelwa pa fyabubifi fyabo. 
Ulukuta lonse ulwa bena Israeli pamo na benafyalo abekala nabo bakabelelwa uluse, pantu bonsefye balibifishe ukwabula ukwishiba.
 “Lelo ngo muntufye umo ewabifishe mukukanaishiba, ali nokutuula akabushi akakota aka mwaka umo, ngo mutuulo wakwelelwa pa bubifi. 
Shimapepo ali nokufutilako uyo muntu pa cinso cakwa Yawe, pakuti abelelwe uluse pa fyabubifi fyakwe acitile mukukanaishiba. Kanshi nga bamufutilako, lyena ali nokubelelwa uluse. 
Ili line funde limo line e lyakukonka umuntufye onse uwabifya mukukanaishiba, abe mwina Israeli umukaya nangu mwinafyalo uo mwikala nankwe.
“Nomba onse uwabifya ku mufulo, abe mukaya nangu mwinafyalo, ninshi asaalula Yawe. Uyu muntu wakutamfyafye mu bantu bandi. 
Pantu asuula ishiwi lyakwa Yawe kabili apula amafunde ku mufulofye, uyo muntu cine cine mutamfyenifye, pantu ububi bwakwe buli pali ena.”
Ilyo abena Israeli bacili mu matololo, basangile umuntu umo aleteba inkuni pa bushiku bwe Sabata. 
Na bamusangile aleteba inkuni bamutwala kuli Mose, Aroni na ku lukuta lonse. 
Elyo bamusunga mukulolela ukupingulwa pantu tabaishibe icakumucita. 
Elyo Yawe aeba Mose ati, “Uyu muntu wakwipayafye. Ulukuta lonse lumutobaule amabwe kunse ya nkambi.” 
Kanshi ulukuta lwamufumisha kunse ya nkambi no kumutobaula amabwe afwa nokufwa, pamo ngefyo Yawe akonkomeshe Mose.
Yawe aebele Mose ati, 
“Landa ku bena Israeli utile, ‘Ku fisempe fya nsalu shenu mulebililako insenkebele, kabili ku lusenkebele lumo lumo mulebikako umwando wacifufya, efyo mukalecita na mu nkulo shenu shonse ishikakonkapo. 
Ilyo mukalamona insenkebele, shikalamwibukishako amafunde yakwa Yawe pakutila mukaleyakonka. Kabili epakuti mwikalakonkelela ulunkumbwa lwa ku mitima yenu nolwa menso yenu. 
Elyo mukalaibukisha no kulakonka amafunde yandi yonse, kabili mukalabafye abamushilo kuli Lesa wenu. 
Nine Yawe Lesa wenu, uwamufumishe mu calo ca Egupto kukuba Lesa wenu. Nine Yawe Lesa wenu.’”
 Kora mwana Isa, mwana Koati, mwana Levi, pamo na Datani na Abiramu bamwana Eliabu na Oni mwana Peleti, abantu ba mu luko lwa bena Rubeni, batalama, 
elyo baimina Mose. Baima pamo ne ntungulushi imyanda ibili na makumi yasano (250) isha bena Israeli, ishaishibikwa ku lukuta, ishasontelwe ukulasangwa ku cilye. 
Elyo balongana ibumba pali Mose na Aroni babakaanya abati, “Nomba mwacilamo! Ulukuta lonse lwamushilo, na onse uulimo, na Yawe ali pakati kabo. Nga cinshi ico muisansabalikila pebumba lya bantu bakwa Yawe?”
Ilyo Mose aumfwile ifi, awa panshi ubukupeme. 
Elyo aeba Kora ne bumba lyonse ali nalyo ati, “Yawe mailo ulucelo akatulanga umuntu wakwe, kabili uwamushilo. Akalenga nokuti uyo muntu apalame mupepi na ena. Umuntu akasala eo akapalamika kuli ena 
Iwe Kora ne bumba lya bantu bobe mukacite ifi. Mukabuule ififukilisho, 
na mailo ulucelo mukalapwilemo umulilo, mukabikemo ububani pa cinso cakwa Yawe. Umuntu uo Yawe akasala, eukaba uwamushilo. Imwe, mwe bena Levi namucilamo!”
Mose kabili aebele Kora ati, “Nomba umfweni mwe bena Levi! 
Bushe kanshi tamwasekelamo ico Lesa wakwa Israeli amupatula ku lukuta lwa bena Israeli, pakuti mupalame uko ali mukubomba umulimo wakwa Yawe mwi tenti lyakwe, kabili no kwiminina ku lukuta no kutumika pakati kabo? 
Lesa alimupalamika uko ali, iwe pamo na bena Levi banobe. Nomba kabili mulefwaya mupokolole na bushimapepo bwine! 
Pantu ni Yawe eo mwalonganina pamo iwe ne bumba lyobe mukuilishanyapo. Bushe Aroni nani uo mufwile ukuilishanyapo?”
Elyo Mose aitile Datani na Abiramu, bamwana Eliabu. Lelo nabo bamwasuka abati, “Ifwe tatwaiseko iyoo! 
Bushe tawasekelamo pakutufumya mu Egupto mu calo icifumfumukamo umukaka no buci, pakuti twise tufwile muno mu matololo? Kabili na nomba uleumya no bukalamba pali ifwe? 
Kabili tawatutwala mu calo icifumfumukamo umukaka no buci nangu ukutupeela ifishilano fya filime na mabala ya myangashi. Bushe ulefwaya ukufimba aba bantu pa menso. Ifwe tatwaiseko iyoo!” 
Awe Mose afulwa nganshi, elyo aeba Yawe ati, “Wipokelela mutuulo wabo. Ine nshapokololapo nangufye ni punda ku muntu nelyo umo, kabili nshabifyapo muntu nelyo umo.”
Mose aebele Kora ati, “Iwe ne bumba lyobe lyonse, mukamonekela ku cinso cakwa Yawe mailo, iwe wine, ibumba lyobe elyo na Aroni. 
Cila umo umo akasende icifukilisho cakwe no kubikamo ububani, fyonse fikabe imyanda ibili na makumi yasano (250) no kuleta pa cinso cakwa Yawe. Iwe wine na Aroni mukailetele icifukilisho cila muntu.” 
Kanshi bonse umo umo epakubuula icifukilisho cakwe, alapwilamo no mulilo, abikamo no bubani. Epakwiminina pa mwinshi we Tenti Lyakukumaninamo na Mose pamo na Aroni. 
Ilyo Kora alongana no lukuta lonse mukukaanya Mose na Aroni pa mwinshi we Tenti Lyakukumaninamo, ubucindami bwakwa Yawe bwamonekela ulukuta lonse. 
Yawe aebele Mose na Aroni ati, 
“Talukeni ku lukuta ulu, pakuti mbalofye nombaline.”
Lelo Mose na Aroni bena epakuwa ubukupeme balapapata abati, “We Lesa, Lesa wa mipashi ya bantu bonse, bushe kuti wafulilwa ulukuta lwa bantu bonse, umo nga ewabifya?” 
Kabili Yawe aeba Mose ati, 
“Eba ulukuta lutaluke ku matenti yakwa Kora, Datani na Abiramu.”
Elyo Mose aimine aya kuli Datani na Abiramu, ne ntungulushi sha bena Israeli shamukonka. 
Elyo asoka ulukuta ati, “Talukeni ku matenti ya aba bantu ababi! Kabili mwikumya na ku cipe cabo nelyo cimo. Epali mwaisa sendelwa pamo pa mulandu wa bubi bwabo.” 
Awe ibumba epakutaluka ku matenti yakwa Kora, Datani na Abiramu. Datani na Abiramu epakufumina panse baiminina pa mwinshi wa matenti yabo, pamo na bakashi na bana babo no twaice. 
Elyo Mose atila, “Muli ici emo mwalaishibila ukuti Yawe ewantuma kukubomba ifintu fyonse ifi, kabili mwishibe ukuti te ku mano yandi mombela iyoo. 
Nga cakuti aba bantu bafwafye imfwa Lesa, ngefyo abantu bonse bafwa, awe ninshi Yawe tewantuma nakalya. 
Lelo nga cakuti Yawe acita icintu cimo icipya icishatala acicitikapo, no mushili walepuka no kubamina pamo pene ne fintu fyabo fyonse, kabili baya abomi ku calo ca bafwa, ninshi muli nokwishiba ukuti aba bantu nabasuula Yawe.”
Ilyo apwile ukusosa fyonse ifi, umushili apo baiminine walepuka, 
kabili wacenama no kubamina pamo pene ne ndupwa shabo, bonse abantu bakwa Kora ne fipe fyonse. 
Baile abomi ku calo ca bafwa, pamo pene ne fipe fyabo fyonse. Umushili wabelikisha, baloba no kufuma pebumba. 
Abena Israeli pakumfwa inkuuta shabo, bonse abali mumbali, bafulumuka no kupunda balepunda abati, “Naifwe bene umushili kuti watumina!”
Kabili umulilo wafumine kuli Yawe no koca abaume imyanda ibili na makumi yasano (250) abaletuula ububani.
Elyo Yawe aebele Mose ati, 
“Eba Eleasa mwana Aroni shimapepo ukuti afumye ififukilisho mu mito ya bantu abapile, apose imifito ukutali, pantu ififukilisho fyamushilo, 
ififukilisho fya bantu abafwilile pa bubifi bwabo. Kanshi ufule ififukilisho ku nondo fipapatale ngo tumalata, mufimbe pa bulambo pantu fyacituulwa pa cinso cakwa Yawe kanshi fyamushilo. Ici cibe e cishibilo ca bena Israeli.” 
Kanshi shimapepo Eleasa epakubuula filya fifukilisho fyaletele abantu abapile, bafulamo utumalata, bafimba na pa bulambo, 
ngefyo Yawe amukonkomeshe ukupitila muli Mose. Kanshi ici cakwibukishako abena Israeli ukuti uushili shimapepo, kabili uushili uwa mu lupwa lwakwa Aroni, tali nakupalama no kocela Yawe ububani, epali afwa nga filya fyafwile Kora na bantu bakwe bonse.
Ubushiku bwakonkelepo, ulukuta lonse ulwa bena Israeli lwailishenye kuli Mose na Aroni aluti, “Abantu bakwa Yawe nimwe mwabepeye.” 
Nomba ilyo ulukuta lwalongana mukukaanya Mose na Aroni, bena bapilibukila kwi Tenti Lyakukumaninamo, apopenefye bamona ikumbi lyakupapo no bucindami bwakwa Yawe bwamoneka. 
Elyo Mose na Aroni baya kuntanshi ye Tenti Lyakukumaninamo. 
Kabili Yawe aeba Mose ati, 
“Talukeni kuli ulu lukuta, pakuti mbalofye nombaline!” Kabili Mose na Aroni bawa panshi ubukupeme.
Elyo Mose aebele Aroni ati, “Buula icifukilisho cobe, ulapwilemo no mulilo wa pa bulambo, ubikemo no bubani. Endesha, uye ne cifukilisho ku lukuta, kabafutileko pa fya bubifi bwabo! Yawe nafulwa nganshi ne cikuko nacitendeka.” 
Kanshi Aroni nao acita nefyo Mose amwebele, abutukila mukati ke bumba lya bantu ninshi icikuko nacitendeka kale mu bantu. Lelo Aroni apekenye icifukilisho no bubanimo, abafutilako pa bubifi bwabo. 
Kabili aiminine pakati ka bantu abashele abomi elyo na bafwile, ne cikuko ilyo linefye capwa no kupwa. 
Nomba abantu bafwile ku cikuko bali amakana ikumi limo na yane ne myanda cine lubali (14,700), ukulunda ku mpendwa ya bafwile pa mulandu wa kutalama kwakwa Kora. 
Elyo Aroni abwelela kuli Mose pa mwinshi we Tenti Lyakukumaninamo, pantu icikuko calipwile.
Yawe aebele Mose ati, 
“Landa ku bena Israeli, bakuletele inkonto ikumi limo na shibili, imo imo ukufuma ku ntungulushi ya luko lwa cila cikolwe. Ulembe ishina lya muntu pa mulu wa nkonto yakwe. 
Pa nkonto ya bena Levi ulembepo ishina lyakwa Aroni. Pantu kufwile ukuba inkonto imo iya ntungulushi ya luko lwa cila cikolwe. 
Isho nkonto ulingile ukushibika mwi Tenti Lyakukumaninamo, pantanshi ya Mbokoshi ya Cipangano, palya nkumana na iwe. 
Kabili inkonto ya muntu nkasala, ikalemuka. Elyo nkapwisha ukuilishanya kwa bena Israeli pali iwe.”
Awe Mose alandile na bena Israeli. Intungulushi shabo shamuletela inkonto ikumi limo na shibili, imo imo ukulingana ne nko sha fikolwe fyabo, iyakwa Aroni nayo epo yali. 
Mose nao epakubika inkonto shonse pa cinso cakwa Yawe mwi Tenti lya cipangano.
 Ubushiku bwakonkelepo Mose aingile mwi Tenti lya cipangano, elyo amona inkonto yakwa Aroni iya ŋanda ya bena Levi nailemuka. Tekulemuka kwekafye, lelo no kufumya ululembelya no kubalula, naitwala ne fitwalo fya alimonde. 
Kanshi Mose epakubuula inkonto shonse pa cinso cakwa Yawe, ashifumisha panse ku bena Israeli. Nabo bashimona, elyo cila muntu epakubuulapo inkonto yakwe. 
Yawe aeba Mose ati, “Bwekeshamo inkonto yakwa Aroni pantanshi ya Mbokoshi ya Cipangano, pakuti ibe cibukisho ca basanguka. Elyo neci cikapwisha ukuisosha kwabo pali ine pakuti no kufwa bekafwa.” 
Awe Mose nao acita ifyo fine ngefyo Yawe amukonkomeshe.
Elyo abena Israeli baebele Mose abati, “Tuli nokufwa! Twaloba, natulobelelafye bonse! 
Nga cakuti umuntu umo apalama kwi Tenti lyakwa Yawe, ali nokufwa. Bushe bonse tuli nokufwa?”
Yawe aebele Aroni ati, “Iwe, abana bobe abaume na ba mu lupwa lwakwa wiso, mukaba no mulandu nga mwafulunganya fimo mu cifulo camushilo. Iwe pamo na bamwano abaume mweka mukaba no mulandu nga mwafulunganyapo fimo muli bushimapepo. 
Ulete abena Levi banobe ukufuma mu luko lwa cikolwe cobe ukuba na iwe, pakuti balekwafwilishako ilyo iwe na bamwano muletumika pantanshi ye Tenti lya cipangano. 
Bali nokukutumika, kabili bali nokubomba imilimo yonse iya mwi Tenti lya cipangano. Lelo tabali nakupalama ku fipe ifyaba mu cifulo camushilo, nangu ku bulambo. Nga bacita ifyo, ninshi bonse iwe na bena mukafwa. 
Bakulabomba na imwe, kabili bali nokulasunga Itenti Lyakukumaninamo no kubomba imilimo yonse iye Tenti. Kabili umuntu nangu umo talingile kupalama mupepi napo muli. 
Muli nokubaka icifulo camushilo pamo no bulambo, epakuti nikafulilwa abena Israeli nakabili. 
Nine winefye nasala aba mu lupwa lwa bena Levi banobe ukufuma pa bena Israeli nge cabupe kuli iwe. Kabili nabalubwila kuli Yawe, pakuti balebomba mwi Tenti Lyakukumaninamo. 
Lelo iwe pamo na bana bobe abaume, nimwe mwakulabomba imilimo yonse iyabushimapepo iya ku bulambo na mukati ka cisalu cakucingako. Ala nine nakupeela umulimo wa bushimapepo ngo bupe. Umuntu umbi uwaisa no kupalama ku cifulo camushilo afwilefye ukwipaiwa.”
Yawe aebele Aroni ati, “Nine wine nakupeela insambu shakumona pa fyamutuulo upeelwa kuli ine. Imituulo yamushilo yonse abena Israeli bantuula nakupeela pamo na bana bobe abaume ukuba e ciputulwa cenu ico bakulamwakanyako lyonse. 
Pa mituulo yamushilo icine cine iyo mushocele pa mulilo, imwe mwakulakwatapo iciputulwa. Pa fyabupe fyonse ifyo bandetela ngo mutuulo wamushilo icine cine, cibe imituulo ya cabunga, nangu imituulo yakwelelwa pa bubifi, nangu imituulo yakufuta pa fyabubifi, fyena ifi fyobe pamo na bana bobe abaume. 
Mulelya ifi fintu nge fyamushilo icine cine. Kabili baumefye balingile ukulyako. Mufwile ukufimona nge fyamushilo.
“Fimbi nafyo pa fyabupe ne mituulo nakupeela nifi. Icilifye conse icapatulwapo pa mutuulo wakutambika uwa bena Israeli, napeela ici ku bana bobe abaume na banakashi, nge ciputulwa cenu ica lyonse. Umuntu onse uwa mu ŋanda yobe nga ali uwasangululwa, kuti alyako.
“Ine nakupeela amafuta ya miolifa ayawamisha no mwangashi uwawamisha ne ŋanu, ifisabo fyabo fyantanshi ifyo bapeela kuli Yawe. 
Fyonsefye ifisabo fyantanshi ifyo batuula Yawe fili nokuba fyobe. Umuntu onse uwa mu ŋanda yobe nga ali uwasangululwa, kuti alyako.
 “Ifintufye fyonse ifyo balubwilile Yawe mu calo ca Israeli fyobe.
“Abana amabeli ne nama amabeli, ifyo batuula Yawe, fyobe. Lelo ukalubule ibeli lya mwana umwaume nelyo inama ishilume ishakowela. 
Abana bakulalubulwa ilyo baba no mweshifye umo pa mutengo wapimwa, indalama amashekeli yasano aya silifa ukulingana ne cipimo ca mu cifulo camushilo icafina amagera amakumi yabili. 
Lelo amabeli ya ŋombe, impaanga nangu imbushi, shena teshakwesha kulubula, pantu shamushilo. Wakulakana umulopa washiko ku bulambo. Kabili amafuta yashiko wakulaocela pa bulambo, ngo mutuulo wa cena cisuma icisekesha Yawe. 
Iminofu yashiko yena yobe pamo nge cisao ca mutuulo wakutambika no mwendo wa ku kulyo.
 “Ifyashalako ku mituulo yamushilo yonse iyo abena Israeli bakalatuula ine ne Yawe, napeela kuli iwe pamo na bana bobe abaume na banakashi, nge cakumwakanyako lyonse. Kanshi ici e cipangano ca pe ica mucele pa cinso cakwa Yawe kuli iwe na ku bana bobe abakakonkapo.”
Yawe aebele Aroni ati, “Iwe tawakakwatemo cacishilano mu calo cabo. Nangufye icakaniko tawakalekwatako pakati kabo. Pantu ine wine, nine cakaniko cobe ne cacishilano cobe pakati ka bena Israeli.”
 “Ine napeela ku bena Levi ifintu fyonse ifyapekumi ifya mu Israeli nge fyacishilano fyabo ukuba amalipilo pa milimo babomba mwi Tenti Lyakukumaninamo. 
Ukufumafye nombaline, abena Israeli tabafwile kulapalama mupepi na kwi Tenti Lyakukumaninamo, epali baiposa mu bwafya bwa bubifi no kufwa. 
Abena Levi ebakulabomba mwi Tenti Lyakukumaninamo kabili ebakulaba no mulandu pali conse icalubanamo. Ili e funde lya pe umukakonkanina inkulo. Tabakaikwatile fyacishilano mu Israeli iyoo. 
Lelo, ine napeela abena Levi nge cacishilano ifyapekumi ifyo abena Israeli batuula kuli Yawe. E mulandu wine nalandila pali bena nati, ‘Tabali nakukwata icacishilano mu Israeli.’ ”
Yawe aebele Mose ati, 
“Landa ku bena Levi ubebe auti, ilyo mwapokelela icekumi ukufuma ku bena Israeli ico namupeela nge cacishilano, mufwile ukubuulapo icapekumi no kutuula kuli Yawe. 
Umutuulo wenu uli nokubafye nga filya shibulimi atuula iŋanu shipya bafumya pa lubansa batwila, nangu umwangashi upya untu bafumya mu cikamino. 
Kanshi muli uyu wine musango emo na imwe mwakulatuulilamo kuli Yawe, ukufuma pa capekumi conse ico mwakulapoka ku bena Israeli. Ukufumya pa fya capekumi, mufwile ukupeela Yawe iciputulwa cakwe kuli Aroni Shimapepo. 
Ifyabupe fyonse bamupeela, mufumyepo iciputulwa icawamisha kabili icamushilo icine cine ukuba icakwa Yawe. 
Kabili eba abena Levi auti, ilyo lyonse mwapeela iciputulwa icawamisha, ninshi cikamoneka nge cafuma pa lubansa batwila, nangu ku cikamino ca mwangashi. 
Iwe na ba ŋanda yobe kuti mwalya ifyashalapo konse uko muli, pantu e fya malipilo yenu pa mulimo mubomba mwi Tenti Lyakukumaninamo. 
Tamwakabe no mulandu nga mwatuula iciputulwa iciwamishepo. Epakuti mwikasaalula mituulo yamushilo iya bena Israeli, kabili tamwakafwe iyoo.”
Yawe aebele Mose na Aroni ati, 
“Ici ecilefwaikwa mwifunde ilyo Yawe akonkomesha. Ebeni abena Israeli ukuleta umusepela wa ŋombe iyikota uwakashika uwabula akalema nangu akabi kabili uushatala ausendapo ikoli. 
Mupeele kuli Eleasa shimapepo. Ufumishiwe kunse ya nkambi no kuipaya pa menso yakwe. 
Elyo Eleasa shimapepo atumpike umunwe mu mulopa wauko, aukane imiku cine lubali ya kuntanshi ye Tenti Lyakukumaninamo. 
Ilyo Eleasa shimapepo alemonako, boce uyo musepela wa ŋombe kumo kwine ne mpapa no munofu no mulopa ne fya mu mala. 
Shimapepo abuule ulusansu lwa cimuti icalepesha ica keda no tumisambo twa hisopo ne nsalu iyakashika cee, elyo afipose apalepya umusepela wa ŋombe. 
Panuma ya ifyo, shimapepo acape ifyakufwala fyakwe, elyo nokowa na pa mubili wakwe na menshi. Lyena elyo ali nokubwelela ku nkambi. Lelo ali nokuba uwakowela ukufikafye ne cungulo. 
Uyo muntu uuleoca umusepela wa ŋombe nao ali nokucapa ifyakufwala fyakwe, elyo no kowa pa mubili na menshi, kabili nao wine ali nokuba uwakowela ukufikafye ne cungulo. 
Kabili umuntu uwasangululwa akuse imito ya musepela wa ŋombe, no kuya ibika mu ncende iyasanguluka kunse ya nkambi. Eko yakulasungilwa, pakuti ulukuta lwa bena Israeli luleibika mu menshi yakubomfya pakusangulula ifintu. Ici e cakusangulwilako ububifi. 
No muntu uwakusa imito ya musepela wa ŋombe, ali nokucapa ifyakufwala fyakwe, kabili nao wine ali uwakowela ukufikafye ne cungulo. Ili likaba lifunde lyamuyayaya kuli bonse abena Israeli na benafyalo abo bakalaikala nabo.”
“Uyo onse uwakumya ku citumbi ca muntu uuli onse, akaba uwakowela pa nshiku cine lubali. 
Afwile ukuisangulula na menshi pa bushiku bwalenga shitatu no bwalenga cine lubali. Elyo akaba uwasangululwa. Lelo nga taisangulwile pa bushiku bwalenga shitatu no bwalenga cine lubali, akabafye uwakowela. 
Uyo onse uwakumya ku citumbi ca muntu uuli onse, nomba afilwa ukuisangulula, ninshi uyo muntu wakutamfyafye mu bena Israeli pantu akowesha Itenti lyakwa Yawe. Ashala uwakowela pantu tabamusansa amenshi yalya ayakumusangulula. Kanshi ukukowela kwakwe kucili pa mubili wakwe.
“Ili e funde lili nokukonkwa umuntu nga afwila mwi tenti. Uyo onse uwaingila mwi tenti na onse uuli mwi tenti, ali nokuba uwakowela pa nshiku cine lubali. 
Kabili icipe conse icili apabula icakukupikapo, ninshi naco cine cili nokuba icakowela. 
Onse uuli kunse uwakumya ku muntu baipaila ku lupanga, nangu uwafwafye ku mfwa Lesa, nangu kuli onse uwakumya kwifupa lya muntu, nangu uluputa lwa muntu, akaba uwakowela pa nshiku cine lubali. 
Ku muntu uwakowela, babuulepo imito ya ulya musepela wa ŋombe uwakashika bacoca pakufuta pa fyabubifi babike mu nongo elyo betilepo amenshi ayasuma. 
Elyo umuntu uwasangululwa abuule utumisambo twa hisopo, atumpike mu menshi no kusansa kwi tenti na ku fipe fyonse, na bantu bonse abalimo. Kabili afwile ukusansa no wakumishe kwifupa lya muntu, nangu ku muntu baipeyefye, nangu ku wafwile imfwa Lesa nangu ku luputa lwa muntu. 
Umuntu wasanguluka euli nokusansa uwakowela amenshi pa bushiku bwalenga shitatu na pa bushiku bwalenga cine lubali. Kanshi pa bushiku bwalenga cine lubali bwine amusangulula. Elyo umuntu uulesangululwa afwile ukucapa ifyakufwala fyakwe no kowa mu menshi. Na mu cungulo cine ico ninshi asangululwa.
“Lelo umuntu wakowela nga akaana ukuisangulula, uyo muntu wakutamfyafye mwibumba, pantu akowesha icifulo camushilo cakwa Yawe. Apo menshi yakumusangulula tayasanshilwe pa mubili wakwe, ninshi ashala uwakowela. 
Ili e funde lyabo ilyamuyayaya. Umuntu uulesansa amenshi yakusangululwa, nao wine afwile ukucapa ifyakufwala fyakwe. Elyo na onse uwaikata muli ayo menshi yakusangulula, ali nokuba uwakowela ukufikafye ne cungulo. 
Icintu conse ico uwakowela aikatako, ninshi naco cakowela. Kabili na onse uwakumyako akowela ukufikafye ne cungulo.”
Ulukuta lonse lwa bena Israeli lwafikile mu matololo ya Sini mu mweshi wantanshi, bakuula ne nkambi pa Kadeshi epo baikala. Kulya kwine ekwafwila na Miriamu no kushiikwa eko ashiikwa.
Nomba kulya kuntu takwali menshi yakunwa. Elyo ulukuta lwalongana mukuilishanya pali Mose na Aroni. 
Awe balaumanya Mose abati, “Kanshi nga caliwemepo ukufwila pamo na bamunyinefwe abafwile pa cinso cakwa Yawe! 
Bushe cinshi mwaletele ibumba lya bantu bakwa Yawe muno mu matololo, ukuti emo ifwe pamo ne fitekwa fyesu twise tufwile? 
Bushe cinshi mwatufumisha mu calo ca Egupto no kutuleta muli ino ncende iyabipisha ifi? Muno tamwaba ŋanu na makunyu ne fitwalo fya myangashi na mateke. Kabili na menshi yakunwa nayo tamuli!” 
Elyo Mose na Aroni epakufuma pebumba baya pa mwinshi we Tenti Lyakukumaninamo, bawa panshi ubukupeme, elyo ubucindami bwakwa Yawe bwamonekela kuli bena.
Yawe aebele Mose ati, 
“Buula inkonto, iwe na munonko Aroni mulonganike no lukuta lonse pamo. Pa menso yabo ulande ku cilibwe cilya, naco calafumfumuna amenshi. Walafumya amenshi mu cilibwe pakuti ulukuta lunwe pamo ne fitekwa fyabo.” 
Kanshi Mose epakubuula inkonto iyali pa cinso cakwa Yawe ngefyo amukonkomeshe.
Mose na Aroni balonganike ibumba pantanshi ya cilibwe, elyo Mose abeba ati, “Umfweni imwe mwe bacisanguka! Bushe tumufumishe amenshi mu cilibwe ici?” 
Elyo Mose aimya inkonto mu mulu no kuma pa cilibwe imiku ibili. Amenshi yafumfumuka, no lukuta lwalanwa pamo ne fitekwa fyabo.
Nomba Yawe aebele Mose na Aroni ati, “Pantu tamwacincetekela ukufikapo no kuncindika ngo wamushilo pa cinso ca bena Israeli, imwe tamwakengishe ibumba ili mu calo ico nabalaya ukubapeela.” 
Aya e menshi ya ku Meriba, ku ncende kulya abena Israeli bailishenye pa cinso cakwa Yawe, kulya nao ailangile ukuti wamushilo pakati kabo.
Mose atumine inkombe ku mfumu ya bena Edomu, ukufuma ku Kadeshi, ukuya sosa ati, “Ifi efyo munonko Israeli asosa. Aleti mwalishibafye bwino amacushi yonse ayo twapitamo. 
Ifikolwe fyesu fyaile ku Egupto uko twaikele imyaka iyingi. Abena Egupto balecusha ifikolwe fyesu, nefwe bene baletucusha. 
Ilyo na ifwe twakuutile kuli Yawe, nao alyumfwile inkuuta shesu, no kututumina malaika uwakutufumya mu Egupto. Nomba tuli pano pa Kadeshi, umusumba waba mu mupaka wa calo cobe. 
Twapapata tusuminisheni tupitekofye mu calo cenu. Ifwe tatwakapite mu filime, nangu mu mabala ya ŋanu, nangu ukunwa amenshi mu cishima icili conse. Tukakonkafye umusebo wa mfumu, ukwabula ukupasukila lwa ku kulyo nangufye lwa ku kuso mpaka tukafume mu calo cenu.” 
Elyo Edomu abasuka ati, “Tamuli nakupita muno iyoo! Nga mwaesha ukupitamo, ifwe tukema ne fita no kwisa mulwisha ku lupanga.”
Kabili abena Israeli bayaswike abati, “Ala mukwai ifwe tukakonkafye umusebo ukalamba, elyo ifwe nangu ifitekwa fyesu nga fyanwa amenshi yenu mu fishima, ifwe bene ala ninshi tukalipila. Ico tulelombakofye kupita mu calo cenu pa makasa, te cimbi iyoo.” 
Kabili bayasuka abati, “Tamuli nakupita muno iyoo!” Kanshi Edomu epakubemina ne bumba lya fita ilikalamba kabili ifyamaka nganshi. 
Ico Edomu akaanya ukusuminisha Israeli ukupita mu calo cakwe, Israeli ayalulukako ukufuma kuli bena.
Ulukuta lwa bena Israeli lonsefye lwalifumine mu musumba wa Kadeshi no kuya ku lupili lwa Hori. 
Elyo Yawe aebele Mose na Aroni pa lupili lwa Hori, mupepi no mupaka wa Edomu, ati, 
“Aroni ali nokuya lala ukwalala ifikolwe fyakwe. Takengile mu calo napeela abena Israeli, apo bonse imwe babili mwasangukile icebo candi ku menshi ya Meriba. 
Kanshi senda Aroni no mwana wakwe Eleasa, muye nabo pa mulu wa lupili lwa Hori. 
Uye fuula Aroni ifyakufwala fya bushimapepo no kufifwika ku mwana wakwe umwaume Eleasa, pantu Aroni ali nokuya lala ukwalala ifikolwe fyakwe. Kabili akafwila kulya kwine.” 
Mose nao acita ifyo Yawe amukonkomeshe. Baya na pa mulu wa lupili lwa Hori, ninshi no lukuta lonse lulemonako. 
Awe Mose afuula Aroni ifyakufwala fya bushimapepo, afwika no mwana wakwe umwaume Eleasa. Palya pene pa mulu wa lupili epo Aroni afwila no kufwila. Elyo Mose na Eleasa batentemuka ulupili bafumako. 
Ilyo ulukuta lonse lwateseshe ukuti Aroni nafwa, iŋanda yonse iya bena Israeli yamulooseshe pa nshiku amakumi yatatu (30).
 Ilyo imfumu ya bena Kenani iya ku Aradi, iyaleikala mu matololo ya Negebu, yaumfwile ukuti abena Israeli baleisa mu musebo walola ku Atarimu, yaya balwisha, yaikatapo na bamo bunkole. 
Elyo abena Israeli balaile kuli Yawe abati, “Nga wapeela aba bantu mu minwe yesu, na ifwe tukapeela imisumba yabo kukonaulwa.” 
Yawe abomfwa, abapeela na bena Kenani mu minwe yabo. Nabo abena Israeli balofeshe abena Kenani no konaula imisumba yabo. Eico icifulo ici cainikwa ne shina lya Homa.
 Abena Israeli bafumine ku lupili lwa Hori, balaya inshila yaya kuli Bemba Wakashika pakuti balambe icalo ca Edomu. Nomba abantu basuka batendwa, 
balaisosha kuli Lesa na Mose abati, “Cinshi mwatufumisha mu Egupto, pakuti twise tufwile mu matololo? Tamwaba mukate! Tamwaba na menshi yene! Kabili tatulefwaya ici cakulya cabuwelewele!” 
Elyo Yawe abatumina insoka shabusungu, nasho shabasumaula, na bena Israeli abengi bafwa. 
Elyo abantu baisa kuli Mose balamweba abati, “Twalibifishe ilyo twailishenye kuli Yawe na kuli iwe. Kanshi iwe papata kuli Yawe pakuti afumye insoka kuli ifwe.” Mose nao epakupapatilako abantu kuli Yawe. 
Elyo Yawe aeba Mose ati, “Panga insoka ya mukuba no kuibika pa cimuti, pakuti onse uwasumwa nga aloleshapo aba no bumi.” 
Kanshi Mose epakupanga insoka ya mukuba, aibika na pa cimuti. Kanshi nomba ilyo insoka yasuma umuntu, nao alolesha pa nsoka ya mukuba, aba umumi.
Abena Israeli bakonkenyepo ulwendo, baya cita inkambi ku Oboti. 
Ilintu bafuma ku Oboti, baya cita inkambi mu Iye Abarimu, mu matololo yalolenkana na Moabu lwa ku kabanga. 
Ukufuma palya baya cita inkambi mwishika lya Seredi. 
Ilyo bafumapo, kabili bayacita inkambi lubali lwa kwishilya lya Alinoni, mu matololo yabela mu mupaka wa calo ca bena Amoli. Alinoni e mupaka wa Moabu, waba pakati ka Moabu ne calo ca bena Amoli. 
E mulandu wine icitabo ca Nkondo shakwa Yawe catila, “Wahebu uwa mu Sufa, kabili mu mikonko ya mu Alinoni, 
na mu mikonko ya mimana, iyalola ku musumba wa Ari, ukulola na ku mupaka wa Moabu.”
Kabili ukufuma apo balitwalilile basuka bafika na ku Bere, pa cishima apo Yawe aebele Mose ukuti, “Longanika abantu pamo, nalabapeela amenshi.” 
Elyo abena Israeli baimbile ulwimbo ulu abati,
Icishima icaimbwa na bashamfumu,
Ukufuma ku Matana baya ku Nalieli, kabili ukufuma ku Nalieli baya na ku Bamoti. 
Kabili ilyo bafuma ku Bamoti baya kwishika lya Moabu, uko ulupili lwa Pisiga lwalolenkana na matololo.
Abena Israeli batumine inkombe ku mfumu Sihoni iya bena Amoli abati, 
“Twapapata tusuminisheni tupitekofye mu calo cenu. Tatwakapasukile nangu kumo, kabili tatwakapite mu filime, nangu mu mabala ya ŋanu, nangu ukunwa amenshi mu cishima icili conse. Tukakonkafye umusebo wa mfumu, mpaka tukafume mu calo cenu.” 
Lelo Sihoni akaana ukusuminisha abena Israeli ukupita mu calo cakwe. Alonganya ifita fyakwe fyonse, aya na mu matololo kukulwisha abena Israeli. Ilyo afika ku Yahasi, alwisha na bena Israeli. 
Lelo abena Israeli bamulwisha ku lupanga no kumupokolola icalo ukutendekela ku mumana wa Alinoni ukufikafye na ku Yaboku, ukupelelafye na ku mupaka wa calo ca bena Amoni, pantu umupaka wa calo ca bena Amoni wali uwacingililwako. 
Abena Israeli bapoka imisumba yonse iya bena Amoli, kumo kwine na Heshiboni ne mishi yonse iya mumbali, no kwikala emo balaikala. 
Heshiboni wali musumba wa mfumu Sihoni iya bena Amoli, iyalwishishe imfumu ya bena Moabu no kupoka icalo caiko conse ukufika na ku Alinoni. 
E mulandu wine iŋomba shimbila ashiti,
 Umulilo wafuma mu Heshiboni,
Owe, akalanda kuli Moabu!
Nomba twapoka ubufumu bwabo,
Kanshi abena Israeli baikele mu calo ca bena Amoli. 
Panuma elyo Mose atumine inengu ku Yaseri. Abena Israeli bapokolwele imishi ya mumbali, no kufulumunamo abena Amoli abaleikalamo.
 Elyo kabili abena Israeli bayaluluka, balaya no musebo walola ku Bashani. Kanshi Ogi imfumu ya ku Bashani ne fita fyaiko fyonse, yaya kukubakumanya mukubalwisha ku Edurei. 
Yawe aeba Mose ati, “Wimutiina Ogi. Pantu nimupeela mu minwe yobe, kumo kwine ne fita fyakwe fyonse pamo ne calo cakwe cine. Umucite filya wacitile Sihoni imfumu ya bena Amoli, uwaleteeka mu Heshiboni.” 
Abena Israeli baipaya Ogi na bana bakwe abaume, ne fita fyakwe fyonse. Takwapuswike nangu umo. Elyo bapoka ne calo cakwe.
 Elyo abena Israeli bakonkenyepo ulwendo lwabo baya ku mawanga ya ku Moabu, bacitako inkambi ukukonka ululamba lwa mumana wa Yordani, ukulolenkana na Yeriko. 
Nomba Balaki mwana Sipori amona ifyo abena Israeli bacitile abena Amoli. 
Abena Moabu baikatwa no mwenso ukalamba pantu abena Israeli balifulishe. Kanshi abena Moabu balatiina abena Israeli nganshi. 
Abena Moabu baeba intungulushi sha bena Midiani abati, “Uyu cinkupiti wa bantu, alaonaula ifintu fyonse ifyo twakwata, nga filya iŋombe ilume ifulaula icani mu mpanga.” Kanshi Balaki mwana Sipori uwali mfumu ya bena Moabu pa nshita ilya, 
atuma inkombe shakuya ita Balamu mwana Beori uwaleikala mu Peto, mupepi no mumana wa Yufurate, uko Balamu afyalilwe. Balaki ati, “Umutundu wa bantu nawisa ukufuma ku Egupto, ukumene mpanga yonse pano calo lino kabili bekele mupepi na ine. 
Nomba isa undapishisheko aba bantu pantu nabancila amaka. Lyena nalimo ine kuti nabacimfya no kubafulumuna mu calo. Pantu ine nalishiba ukuti abantu abo iwe wapaala ninshi bapaalwa, nabo iwe walapisha ninshi balapishiwa.”
Intungulushi sha bena Moabu na bena Midiani shaima, shaya nashisenda ne fyakulipila pakubuka. Ilyo shafika kuli Balamu, shamweba ifyo Balaki asosele. 
Nao Balamu asheba ati, “Sendameni kuno, elyo mailo nkamweba ifyo Yawe alenjeba.” Kanshi intungulushi sha bena Moabu epakwikala na Balamu.
Lesa aishile kuli Balamu no kumwipusha ati, “Bushe aba bantu uli nabo ni bani?” 
Nao ayasuka Lesa ati, “Balaki mwana Sipori, imfumu ya ku Moabu euntumine amashiwi yakuti, 
‘Umutundu wa bantu nawisa ukufuma ku Egupto, bakumene mpanga yonse pano calo. Nomba isa ubandapishisheko. Lyena nalimo ine kuti nabacimfya, nabafulumuna na mu calo cesu.’” 
Lelo Lesa aeba Balamu ati, “Iwe wiesha kuya nabo. Kabili tecakwesha ukutipwila abo bantu pantu balipaalwa.” 
Ulucelo lwakonkapo Balamu ashibuka, aya eba intungulushi shakwa Balaki ati, “Bwekelenimo ku calo cenu, pantu Yawe nandesha ukuti tuleya bonse.” 
Kanshi intungulushi sha bena Moabu epakubwelelamo, shaya eba Balaki ashiti, “Balamu nakaana ukwisa na ifwe.”
Elyo Balaki atuma na shimbi intungulushi ishingi nganshi, kabili ishicindami ukucila ishantanshi. 
Shaya kuli Balamu, shamweba ashiti, “Ifi efyo Balaki mwana Sipori asosa aleti, wileka nangu cimo cikuleshe ukwisa kuli ine. 
Pantu nkakulambula ifikankala, kabili nkacita ne fintu fyonse ukanjeba. Napapata isa undapishisheko aba bantu.” 
Lelo Balamu abasuka ati, “Nangufye Balaki engampeela isano lyakwe ilyaisulamo silifa na golide, teti ncite icintu nelyo cimo, icikulu nangu icinono, ukucila pafyo Yawe Lesa wandi ankonkomesha. 
Nomba na imwe bene sendameni ngefyo abanenu bacitile, pakuti ŋumfwilepo fimbi ifyo Yawe alenjeba.”
Bulya bushiku bwine, Yawe aishile kuli Balamu amweba ati, “Apo aba bantu beshile mukukwita, ima kabiye nabo, lelo ulecitafye ifyo nakweba.”
Ulucelo Balamu anina punda wakwe, akonka ne ntungulushi sha bena Moabu.
Lelo Lesa alifulilwe nganshi ico akonkele. Na malaika wakwa Yawe aisa iminina mu musebo pakuti amuleshe ukupita. Balamu aninine pali punda wakwe, na babomfi bakwe babili nabamushindika. 
Cilyafye punda amona malaika wakwa Yawe eminine mu musebo, ninshi naikata ulupanga mu minwe, afuma mu musebo no kuya mu mpanga. Balamu ena alauma punda pakuti abwelele pa musebo. 
Elyo malaika wakwa Yawe aya iminina apo inshila yacepele, pakati ka mabala ya myangashi ayali na malinga ya mabwe konse konse. 
Ilyo punda amona malaika wakwa Yawe, aikusa kwilinga, afyenenkesha no lukasa lwakwa Balamu kwilinga. Balamu nao abwekeshapo ukuma punda. 
Elyo malaika wakwa Yawe aselela pantanshi apacepeshe, apashali ne ncende ya kwalukilapo ku kulyo nangu ku kuso. 
Ilyo punda amona malaika wakwa Yawe, alala panshi mwisamba lyakwa Balamu. Nao Balamu afulwa nganshi, alafupaula punda ne nkonto yakwe. 
Kanshi Yawe epakwisula akanwa kakwa punda, nao asosa kuli Balamu ati, “Bushe cinshi ico ine nkucitile pakuti ungume ifi imiku itatu?” 
Balamu epakwasuka punda ati, “Pantu iwe ulentumfya! Nkwata ulupanga mu minwe yandi nga nakwipaya nombalinefye.” 
Punda aeba Balamu ati, “Ine bushe nshili punda obe, uo iwe uninapo ukushinta na lelo? Bushe naliba mu musango wakucitapo ifi nacita kuli iwe?” Nao atile, “Iyoo.”
Elyo Yawe ashibula Balamu amenso no kuleka amone. Elyo amona malaika wakwa Yawe naiminina mu musebo no lupanga mu minwe. Balamu akontama, awa na panshi ubukupeme. 
Malaika wakwa Yawe aipusha Balamu ati, “Bushe cinshi ico waumina ifi punda obe imiku itatu? Ine nine naisa kuno kukukulesha ukuya, pantu inshila yobe tailungeme pa cinso candi. 
Punda ena acimona, ayaluluka mukutiina ine imiku yonse iyi itatu. Akaana kwaluluka, ine cine cine nga ninkwipaya, punda wena nga nashala.” 
Balamu aeba malaika wakwa Yawe ati, “Ine nimbifya. Nshacishiba ukuti nimwe mwiminine mu musebo pakundesha ukuya. Nomba imwe nga tamulefwaya ukuti njeko, nalabwelelamofye.” 
Malaika wakwa Yawe aeba Balamu ati, “Akuya na bantu, nomba wikasosa kantu nelyo kamo, kanofye ico nakweba ukusosa.” Awe Balamu epakuya ne ntungulushi shakwa Balaki isho amutumine.
Ilyo Balaki aumfwile ukuti Balamu ali mu nshila, aima amukonkela ku musumba wa bena Moabu, uwabela mu lulamba lwa mumana wa Alinoni, pa mpela ya mupaka wa calo cakwe. 
Balaki aeba Balamu ati, “Bushe nshatumine amashiwi ayakukwita pakuti wise bwangu? Cinshi tawaishile uko ndi? Bushe cine cine teti nkulambule?” 
Balamu amwasuka ati, “Ala kwena nomba ninjisa. Bushe kuti nalandafye icili conse? Ine nakulalandafye ifyo Lesa anjeba ukulanda.” 
Elyo Balamu na Balaki baima baya ku musumba wa Kiriati Husoti. 
Kanshi eko Balaki alekela amalambo ya ŋombe ne mpaanga, apeelako na Balamu ne ntungulushi isho ali nasho. 
Bwaisaca ulucelo Balaki alisendele Balamu ku Bamoti Baali, uko amwene bamo abena Israeli.
Elyo Balamu asosele ati, “Nkuulileni ifibumbili fya malambo pano cine lubali no kupekanya iŋombe ishilume cine lubali, na basukusuku nabo cine lubali.”
Balaki acita ifyo Balamu amwebele, elyo bonse babili baleka ilambo lya ŋombe imo imo na sukusuku umo umo pali cila bulambo. 
Elyo Balamu aeba Balaki ati, “Iminina pano pene mupepi no mutuulo obe uwe lambo lyakoca, ine nalabala mfumepo. Limbi Yawe alefwaya ukunkumanya. Fyonse ifyo aleya njeba ndeisa kwebako.” Kanshi Balamu epakuya pa lupili apashali nelyo kamo. 
Lesa akumana na Balamu, elyo Balamu amweba ati, “Nimpekanya ifibumbili fya malambo cine lubali, na pali cila bulambo nintuulapo ilambo lya ŋombe imo na sukusuku umo.” 
Yawe afunda Balamu amashiwi yakuti aye alande, elyo amweba nokuti, “Bwelelamo kuli Balaki pakuti uye mweba aya mashiwi.” 
Balamu abwelela kuli Balaki, amusanga naiminina mupepi no mutuulo wakwe uwe lambo lyakoca ne ntungulushi sha bena Moabu shonse.
Balamu epakutampa ukusesema ati,
Nga ine kuti nalapisha shani abo Lesa ashalapisha?
Pa mulu wa mpili apatali ndebamona,
Nani engapenda ulukungu lwakwa Yakobo?
Elyo Balaki aeba Balamu ati, “Cinshi iwe wancitila ine? Ico nkwitile kwisa lapisha abalwani bandi, lelo iwe taucitile nangu cimo. Ico wacitafye kubapaala epela!” 
Balamu ayasuka ati, “Ine ndi nokulandafye ifyo Yawe anjeba ukulanda.”
Kanshi Balaki atile kuli Balamu, “Twende bonse ku ncende imbi uko walaya bamwena. Kanshi walamonafye abanono te bonse iyoo. Kulya kwine eko uleya bandapishishako.” 
Amusenda kwibala lya Sofimu, pa mulu wa lupili lwa Pisiga. Akuulapo ne fibumbili fya malambo cine lubali, elyo pali cila bulambo atuulapo cilume wa ŋombe umo na sukusuku umo. 
Kabili Balamu aeba Balaki ati, “Imininina pano pene mupepi no mutuulo obe uwe lambo lyakoca, ilyo naya mukumonana na Yawe palya.”
Yawe bakumene na Balamu, amufunda amashiwi ayakuti aye alande, elyo amweba nokuti, “Bwelelamo kuli Balaki pakuti uye mweba aya mashiwi.” 
Balamu abwelelemo, asanga Balaki ninshi eminine mupepi no mutuulo wakwe uwe lambo lyakoca ne ntungulushi sha bena Moabu. Balaki aipusha Balamu ati, “Finshi Yawe acilanda?”
Elyo Balamu alanda ubusesemo bwakwe,
Lesa te muntu uwakuti abepe,
Ine nimpokelela icebo cakupaala.
Tamwenemo ishamo muli Yakobo,
Lesa ewabafumya mu calo ca Egupto.
Takuli bwanga bwakulowa Yakobo,
Aba bantu bema nge nkalamo ikota,
Elyo Balaki aebele Balamu ati, “Cisuma wibalapisha, nangu ukubapaala iyoo!” 
Balamu nao ayasuka ati, “Bushe nshakwebele ukuti ine ndi nokucitafye ifyo Yawe asosa?”
Elyo Balaki aebele Balamu ati, “Isa, leka nkutwale ku ncende imbi. Nalimo kwena calasansamusha Lesa pakuti akusuminishe ukundapishishako abena Israeli ukufuma kuli ilya ncende.” 
Elyo Balaki asenda Balamu amutwala pa mulu wa lupili lwa Peori, ukulungatanafye ne ciswebebe. 
Balamu aeba Balaki ati, “Nkuulilako ifibumbili fya malambo cine lubali pano pene, mpekanishishako ne ŋombe ishilume cine lubali na basukusuku nabo cine lubali.” 
Balaki nao acitila umo mwine Balamu asosele. Atuula ilambo lya ŋombe ilume imo na sukusuku umo pali cila bulambo.
Nomba ilyo Balamu amwene ukuti nacisekesha Yawe ukuti apaale Israeli, taile kukufwaya ukubuka nga fintu acitile intanshi. Lelo alungamafye ku ciswebebe. 
Balamu ainuna amenso no kumona abena Israeli uko bacitile inkambi shabo mu luko mu luko. Elyo Umupashi wakwa Lesa waisa pali ena. 
Kabili alanda ubusesemo bwakwe ati,
Ubusesemo bwa muntu uumfwa amashiwi yakwa Lesa,
Yangu ifyo amatenti yobe yawama we Yakobo,
Fyaba nga mashika ayatantalila,
Amenshi yakapongoloka ukufuma mu mbeketi shabo.
Lesa ewabafumya mu calo ca Egupto.
 Uyu mutundu waba nge nkalamo ilume iyitambala no kulala,
Elyo Balaki afulilwe Balamu. Aumanya indupi, aeba Balamu ati, “Nakwitile ukwisa lapisha abalwani bandi, lelo iwe ulebapaalafye uyu e muku walenga butatu. 
Nombalinefye akuya kumobe! Ine natile nkakulambula bwino, lelo Yawe ewakutanisha icilambu.” 
Balamu ayasuka Balaki ati, “Bushe nshaebele inkombe watumine nati, 
‘Nangufye Balaki engampeela isano lyakwe ilyaisulamo silifa na golide, ine teti ncite icintu nelyo cimo palwandi, icisuma nelyo icibi, icakucila peshiwi lyakwa Yawe. Ine mfwile ukulandafye ifyo Yawe alanda.’”
“Nomba nalabwelelamo ku bantu bandi, lelo isa, leka nkusokeko ifyo abena Israeli bali nokucita abantu bobe mu nshiku ishileisa.”
Elyo Balamu alanda ubusesemo bwakwe ati,
ubusesemo bwa muntu uumfwa amashiwi yakwa Lesa,
Ndemumona, lelo te nomba,
Edomu akacimfiwa,
Kateka akafuma muli Yakobo
Kabili Balamu amona Amaleki, elyo alanda ubusesemo bwakwe ati,
Elyo Balamu amona abena Keni no kulanda ubusesemo bwakwe ati,
Lelo mwe bena Keni  muli nokonaulwa ilyo
Kabili akonkanyapo ukulanda ubusesemo bwakwe ati,
Amato yakafuma ku lulamba lwa Kitimu,
Balamu aima abwelelamo na kumwakwe, na Balaki nao aya no kuya.
Ilyo abena Israeli baikele mu Shitimu, abaume bamo batendeke ukulacita ubulalelale na banakashi abena Moabu, 
abaleita abaume ku malambo ayo baletuula imilungu yabo. Abantu balelyako ifyelambo, balepepako ne milungu. 
Kanshi abena Israeli nabo epakuwila mukupepa Baali wa ku Peori. Yawe epakufulilwa Israeli. 
Yawe aeba Mose ati, “Buula intungulushi shonse isha aba bantu, ushipaye pa lwalala pa cinso cakwa Yawe, pakuti icipyu icikali icakwa Yawe cifume pa bena Israeli.” 
Mose aeba abapingushi ba mu Israeli ati, “Umupingushi onse ali nokwipaya abo bonse abaume bakwe abailundanya mukupepa Baali wa ku Peori.”
Elyo umwina Israeli umwaume aishile no mwanakashi umwina Midiani ku lupwa lwakwe, ninshi Mose no lukuta lonse ulwa bena Israeli balelila pa mwinshi we Tenti Lyakukumaninamo. 
Ilyo Fineasi umwana umwaume wakwa Eleasa umwana umwaume uwakwa Aroni shimapepo amona ifi, ena afuma pa lukuta, abuula ifumo mu minwe yakwe, 
akonka no mwina Israeli mwi tenti. Abapulinkanya ifumo bonse babili, lyapula mu mwaume umwina Israeli lyalasa no mwanakashi. Awe apopene ne cikuko caleka no kuleka icaleipaya abena Israeli. 
Lelo abafwile ku cikuko bali amakana amakumi yabili na yane (24,000).
Elyo Yawe aebele Mose ati, 
“Fineasi umwana mwaume wakwa Eleasa umwana mwaume wakwa Aroni shimapepo, atalusha ubukali bwandi pa bena Israeli. Pantu napamfiwa nga ne mwine wine pakuncindika pa kati kabo, epakuti mu kupamfiwa kwandi nibalofya. 
Eico kanshi mwebeni ukuti ine nalapangana nankwe icipangano camutende. 
Umwine pamo na ba mu lupwa lwakwe abakamukonkapo, bakakwata icipangano cakuba bashimapepo ba pe na pe, pantu alipamfiwe ukucindika Lesa wakwe, kabili ewafutila abena Israeli pa bubifi bwabo.”
Ishina lya mwina Israeli baipeye pamo no mwanakashi umwina Midiani, ni Simuri mwana Salu, intungulushi ya mu lupwa lwakwa Simeoni. 
Kabili no mwanakashi umwina Midiani untu bakomene nao ali ni Kosibi mwana Suli, uwali intungulushi imo mu lupwa lwa bena Midiani.
Yawe aebele Mose ati, 
“Lwisheni abena Midiani nga balwani benu no kubepaya. 
Pantu nabo bamucitile nga balwani benu pakumubepa pa fyali kuno ku Peori, pa mulandu wakwa nkashi yabo Kosibi, umwana umwanakashi wa ntungulushi ya bena Midiani, uo baipeye ilyo kwali icikuko kuno ku Peori.”
 Panuma ya cikuko Yawe aebele Mose na Eleasa umwana mwaume wakwa Aroni shimapepo ati, 
“Pendeni ulukuta lwa bena Israeli lonse mu ndupwa shabo. Bonse abali ne myaka amakumi yabili (20) nangu ukucilapo, abengalinga ukuba ifita mu Israeli.” 
Kanshi Mose na Eleasa shimapepo balanda nabo mu mawanga ya Moabu mupepi na Yordani, apalungatana na Yeriko, abati, 
“Pendeni abaume abali ne myaka amakumi yabili nangu ukucilapo, pamo ngefyo Yawe akonkomeshe Mose.”
Aba mu luko lwakwa Rubeni, ibeli lyakwa Israeli, mwali aba. Muli Hanoki mwali abena Hanoki. Muli Palu mwali abena Palu. 
Muli Hesroni mwali abena Hesroni. Muli Kami mwali abena Kami. 
Aba e ba mu luko lwakwa Rubeni, abapendelwe bali amakana amakumi yane na yatatu ne myanda cine lubali na makumi yatatu (43,730). 
Mwana Palu umwaume ali ni Eliabu. 
Bamwana Eliabu bali ni Nemueli, Datani na Abiramu. Aba bene Datani na Abiramu ebali intungulushi sha lukuta abasangukile Mose na Aroni, bawila na kuli Kora ne bumba lyakwe lilya lyasangukile Yawe. 
Umushili waliceneme no kubamina pamo pene na Kora, na bambi abalemukonka bene bafwile ilyo umulilo waipeye abantu imyanda ibili na makumi yasano (250). Kabili aba bantu bali cilangililo cakubasoka. 
Lelo bamwana Kora tabafwile bonse iyoo.
Aba mu luko lwakwa Simeoni, mu ndupwa shabo bali nifi. Muli Nemueli mwali abena Nemueli. Muli Yamini mwali abena Yamini. Muli Yakini mwali abena Yakini. 
Muli Sera mwali abena Sera. Muli Shauli mwali abena Shauli. 
Aba e ba mu luko lwakwa Simeoni, abapendelwe bali amakana amakumi yabili na yabili ne myanda ibili (22,200).
Aba mu luko lwakwa Gadi, mu ndupwa bali nifi. Muli Sefoni mwali abena Sefoni. Muli Hagi mwali abena Hagi. Muli Shuni mwali abena Shuni. 
Muli Osini mwali abena Osini. Muli Eli mwali abena Eli. 
Muli Arodi mwali abena Arodi. Muli Areli mwali abena Areli. 
Aba e ba mu luko lwakwa Gadi, abapendelwe bali amakana amakumi yane ne myanda isano (40,500).
Ere na Onani bali abana abaume abakwa Yuda, lelo bafwilile mu calo ca Kenani. 
Aba mu luko lwakwa Yuda mu ndupwa shabo bali nifi. Muli Shela mwali abena Shela. Muli Peresi mwali abena Peresi. Muli Sera mwali abena Sera. 
Aba mu lupwa lwakwa Peresi bali nifi. Muli Hesroni mwali abena Hesroni. Muli Hamuli mwali abena Hamuli. 
Aba e ba mu luko lwakwa Yuda, abapendelwe bali amakana amakumi cine lubali na mutanda ne myanda isano (76,500).
Aba mu luko lwakwa Isaka, mu ndupwa shabo bali nifi. Muli Tola mwali abena Tola. Muli Pua mwali abena Pua. 
Muli Yashubu mwali abena Yashubu. Muli Shimuroni mwali abena Shimuroni. 
Aba e ba mu luko lwakwa Isaka, abapendelwe bali amakana amakumi mutanda na yane ne myanda itatu (64,300).
Aba mu luko lwakwa Sebuloni, mu ndupwa shabo bali nifi. Muli Seredi mwali abena Seredi. Muli Eloni mwali abena Eloni. Muli Yaleeli mwali abena Yaleeli. 
Aba e ba mu luko lwakwa Sebuloni, abapendelwe bali amakana amakumi mutanda ne myanda isano (60,500).
Abana bakwa Yosefu, mu ndupwa shabo bali ni Manase na Efulemu.
Aba mu luko lwakwa Manase mu ndupwa shabo bali nifi. Muli Makiri mwali abena Makiri. (Makiri e wishi wakwa Gileadi). Muli Gileadi mwali abena Gileadi. 
Aba mu lupwa lwakwa Gileadi bali nifi. Muli Ieseri mwali abena Ieseri. Muli Heleki mwali abena Heleki. 
Muli Asirieli mwali abena Asirieli. Muli Shekemu mwali abena Shekemu. 
Muli Shemida mwali abena Shemida. Muli Heferi mwali abena Heferi. 
(Selofeadi mwana Heferi takwete abana abaume, akwetefye abana abanakashi, amashina yabo ni Mala, Noa, Hogila, Milika na Tirisa). 
Aba e ba mu luko lwakwa Manase, abapendelwe bali amakana amakumi yasano na yabili ne myanda cine lubali (52,700).
Aba mu luko lwakwa Efulemu mu ndupwa shabo bali nifi. Muli Shutela mwali abena Shutela. Muli Bekeri mwali abena Bekeri. Muli Tahani mwali abena Tahani. 
Aba mu lupwa lwakwa Shutela bali nifi. Muli Erani mwali abena Erani. 
Aba e ba mu luko lwakwa Efulemu, abapendelwe bali amakana amakumi yatatu na yabili ne myanda isano (32,500). Aba e ba mu lupwa lwakwa Yosefu mu mikowa yabo.
Aba mu luko lwakwa Benjamini, mu ndupwa shabo bali nifi. Muli Bela mwali abena Bela. Muli Ashibeli mwali abena Ashibeli. Muli Ailamu mwali abena Ailamu. 
Muli Shufamu mwali abena Shufamu. Muli Hufamu mwali abena Hufamu. 
Aba mu lupwa lwakwa Bela, ukupitila muli Adi na Namani bali nifi. Muli Adi mwali abena Adi. Muli Namani mwali abena Namani. 
Aba e ba mu luko lwakwa Benjamini, abapendelwe bali amakana amakumi yane na yasano ne myanda mutanda (45,600).
Aba mu luko lwakwa Dani, mu ndupwa shabo bali nifi. Muli Shuhamu mwali abena Shuhamu. Ishi e ndupwa shakwa Dani. 
Bonse bali abena Shuhamu, abapendelwe bali amakana amakumi mutanda na yane ne myanda ine (64,400).
Aba mu luko lwakwa Asheri, mu ndupwa shabo bali nifi. Muli Imuna mwali abena Imuna. Muli Ishifi mwali abena Ishifi. Muli Beriya mwali abena Beriya. 
Kabili ukupitila mu ndupwa shakwa Beriya bali nifi. Muli Heberi mwali abena Heberi. Muli Malikieli mwali abena Malikieli. 
Asheri alikwete umwana umwanakashi, ishina lyakwe ni Sera. 
Aba e ba mu luko lwakwa Asheri, abapendelwe bali amakana amakumi yasano na yatatu ne myanda ine (53,400).
Aba mu luko lwakwa Naftali mu ndupwa shabo bali nifi. Muli Yaseeli mwali abena Yaseeli. Muli Guni mwali abena Guni. 
Muli Yeseri mwali abena Yeseri. Muli Shilemu mwali abena Shilemu. 
Aba e ba mu luko lwakwa Naftali, abapendelwe bali amakana amakumi yane na yasano ne myanda ine (45,400).
Kanshi impendwa ya baume bonse pamo abena Israeli yali amakana imyanda mutanda na limo ne myanda cine lubali na makumi yatatu (601,730).
 Yawe aebele Mose ati, 
“Ukakanye icalo kuli bonse ukulinganafye ne mpendwa ya mashina, pakuti cikabe icuma cabo icacishilano. 
Ku luko lukalamba, ubapeele icalo icikulu. Kabili na ku luko lunono, ubapeele icalo icinono. Cila luko luli nokupoka icalo ukulingana ne mpendwa ya balembwa. 
Uli nokushininkisha ukuti pakupeela icalo mupendule. Bali nokupeelwa icalo cabo ukulingana na mashina aya nko sha fikolwe fyabo. 
Cila calo bali nokupendula pakucakanya pakati ka mpendwa ikalamba ne inono.”
 Abena Levi, abapendelwe mu ndupwa shabo ni aba. Muli Geshoni mwali abena Geshoni. Muli Koati mwali abena Koati. Muli Merai mwali abena Merai. 
Indupwa sha bena Levi shimbi nishi, abena Libini, abena Hebuloni, abena Mali, abena Mushi na bena Kora. (Koati ali ni wishi wakwa Amuramu) 
Ishina lyakwa muka Amuramu ni Yokebedi, uwa mu lupwa lwakwa Levi, uwafyalilwe mu luko lwa bena Levi mu Egupto. Yokebedi kuli Amuramu afyeleko abana abaume bali ni Aroni na Mose, elyo na nkashi yabo Miriamu. 
Aroni ali na bana abaume bane, ni Nadabu, Abihu, Eleasa na Itama. 
Lelo Nadabu na Abihu balifwile ilyo batuulile Yawe umulilo uushili wamushilo. 
Abena Levi bonse abaume abali no mweshi umo nangu ukucilapo, abapendelwe bali amakana amakumi yabili na yatatu (23,000). Aba bena tabapendelwe pamo na bambi abena Israeli, pantu mu calo tabakwetemo ciputulwa pakuti cingaba e cuma cabo ica cishilano.
Kanshi ishi e nko shonse ishapendelwe na Mose na Eleasa shimapepo, ilyo bapendele abena Israeli mu mawanga ya ku Moabu, mwishilya lya Yordani, ukulungatana na Yeriko. 
Pa bena Israeli abo Mose na Aroni shimapepo bapendele mu matololo ya Sinai, tapashele nangu umo mwibumba ili. 
Pantu Yawe alyebele balya bena Israeli ukuti bonse bakafwila mu matololo kabili takwali nangu umo uwashele, kanofye Kalebu mwana Yefune na Yoshua mwana Nuni.
 Abana abanakashi bakwa Selofeadi umwana mwaume wakwa Eferi, umwana mwaume wakwa Gileadi, umwana mwaume wakwa Makiri, umwana mwaume wakwa Manase, bali ba mu mikowa yakwa Manase umwana mwaume wakwa Yosefu. Amashina ya bana abanakashi bali ni Mala, Noa, Hogila, Milika na Tirisa. 
Baya iminina pantanshi yakwa Mose, Eleasa shimapepo na ku ntungulushi na ku lukuta lonse ku mwinshi we Tenti Lyakukumaninamo, basosa nokuti, 
“Batata bafwilile mu matololo, tabashilepo abana abaume nakalya. Tabali mwibumba lyakwa Kora lilya lyasangukile Yawe, lelo bafwililefye pa mulandu wa bubifi bacitile abene beka. 
Bushe ico batata tabakwetepo abana abaume, eco ishina lingalobela mu lupwa lwabo? Tupeniko na ifwe icuma ukufuma pafyo mwapeela bamunyina batata.” 
Mose ena epakutwala umulandu wabo kuli Yawe, 
elyo Yawe asosa kuli Mose ati, 
“Ifilesosa bamwana Selofeadi abanakashi fyacine. Ufwile ukushininkisha ukuti wabapeela icuma nge ca cishilano cabo, ngefi fine wapeela bamunyina kwa shibo. Kabili nabo ubapeele icuma ica cishilano cakwa shibo. 
Kabili landa ku bena Israeli ukuti, ‘Umuntu umo nga afwa takwetepo umwana umwaume, umwana wakwe umwanakashi kuti abuula icuma ca cishilano cakwe. 
Nga takwete umwana umwanakashi, ninshi peeleni icuma ca cishilano kuli bamunyina abaume. 
Nga takwete bamunyina abaume, ninshi peeleni icuma ca cishilano kuli bamunyina abaume abakwa wishi. 
Nga wishi nao takwete bamunyina abaume, peeleni icuma ca cishilano kuli umo uwa mu lupwa, mu mukowa umo wine, nge cuma cakwe. Ili e funde lya bena Israeli ne cipope icakulakonkwa, ngefyo Yawe akonkomeshe Mose.’”
 Yawe aebele Mose ati, “Kabiye pa mulu wa lupili lwa Abarimu, umone icalo ico mpeele abena Israeli. 
Panuma yakucimona, na iwe wine uli nokuya lala ukwalala ifikolwe fyobe pamo nga munonko Aroni. 
Pantu ilyo ulukuta lwansangukile pa menshi mu matololo ya Sini, imwe bonse babili mwakene ukubeela ifyo namukonkomeshe ngo wamushilo pa menso yabo.” (Aya yali menshi ya ku Meriba Kadeshi mu matololo ya ku Sini).
Mose aebele Yawe ati, 
“Kanshi Yawe, Lesa wa mipashi ya bantu bonse, asonte umuntu pa lukuta ulu, 
alebatangilila pakuya na pakubweluluka, umo uwakuti alebatungulula pakuya no kubabwesha, pakuti ulukuta lwa bantu bakwa Yawe lwiba nge mpaanga ishabula kacema.” 
Elyo Yawe aeba Mose ati, “Buula Yoshua umwana mwaume uwakwa Nuni, umuntu uwabamo Umupashi, umutambalikilepo ukuboko kobe. 
Elyo uye mwiminika pantanshi yakwa Eleasa shimapepo no lukuta lonse, elyo umupeelele imilimo yobe pa menso yabo. 
Umupeele amaka yobe yamo pakuti ulukuta lonse ulwa bena Israeli lulemubeela. 
Kabili akalaiminina ku cinso cakwa Eleasa shimapepo, uuli no kwipusha ifya bupingushi mukubomfya Urimu pa cinso cakwa Yawe. Mu kukonkomesha kwakwe, ena no lukuta lonse ulwa bena Israeli bali nokufuma, kabili mu kukonkomesha kwakwe bakabweluluka.” 
Mose nao acita ngefyo Yawe amukonkomeshe. Abuula Yoshua amwimika pantanshi yakwa Eleasa shimapepo no lukuta lonse. 
Elyo amutambalikilapo amaboko yakwe no kumupeela imilimo yakwe pamo ngefyo Yawe aebele Mose.
Yawe aebele Mose ati, 
“Peela icebo ici ku bena Israeli kabili ulande kuli bena auti, mulemona ukuti pa nshita yasontwa yonse mulentuula imituulo ya fyakulya fyakoca, iya cena cisuma icinsekesha. 
Ulande kuli bena utile, uyu e mutuulo wa cakoca muli nokutuula kuli Yawe, utwana twa mpaanga tubili utwa mwaka umo umo, utwabula akalema, nge lambo lyakoca cila bushiku. 
Mulepekanya akana ka mpaanga kamo ulucelo, kambi nako icungulo, 
pamo pene ne capekumi cimo ca ku cipimo ca efa wa bunga bwa ŋanu ubwapeleka bwino, ubwasanshiwamo ne cipimo ca pakati ka citika wa hini umo ukufuma ku cikamino ca miolifa. 
Ili e lambo lyakoca ilya cila bushiku, ilyatendekele pa lupili lwa Sinai, ngo mutuulo wacakoca uwa cena cisuma icisekesha Yawe. 
Umutuulo wakulundapo uwa fyakunwa, cipimo ca pakati ka citika wa hini umo uwa fyakunwa ifyakantuka pali cila kana ka mpaanga. Muleitila umutuulo wa cakunwa kuli Yawe mu cifulo camushilo. 
Mulepekanya akana ka mpaanga akabiye mu nshita ya cungulo, no kucita umusango umo wine ngo lucelo, pamo no mutuulo wa cabunga no wa fyakunwa. Uyu mutuulo we lambo lyakoca uwa cena cisuma icisekesha Yawe.
“Pa bushiku bwe Sabata, tuuleni utwana twa mpaanga tubili utuli no mwaka umo umo utwabula akalema, no bunga bwa ŋanu ubwapeleka bwino utwapekumi tubili twa ku cipimo ca efa ubwasanshiwamo na mafuta aya miolifa, no mutuulo wa fyakunwa. 
Ili e lambo lyakoca ilya pali cila Sabata, ukulunda pelambo lya cila bushiku, pamo no mutuulo wa fyakunwa.
“Pa bushiku bonse ubwakutampa umweshi mukaletuula Yawe ilambo lyakoca ilya fiponti fya ŋombe ifilume fibili, sukusuku umo no twana twa mpaanga utulume cine lubali utwa mwaka umo umo, fyonse ifyabula akalema. 
Pali cila cilume wa ŋombe mukalentuulilapo utwapekumi tutatu twa ku cipimo ca efa wa bunga bwa ŋanu ubwapeleka bwino ubwasanshiwamo na mafuta ya miolifa. Pali sukusuku ifipimo fibili pekumi ifya efa wa bunga ubwapeleka bwino, ubwasanshiwamo na mafuta ya miolifa. 
Pali cila kana ka mpaanga muli nokutuula icipimo pekumi ica efa wa bunga bwa ŋanu ubwapeleka bwino ubwasanshiwamo na mafuta ya miolifa. Ifi fya malambo yakoca, umutuulo wa cena icisuma icisekesha Yawe. 
Pali cila cilume wa ŋombe onse pafwile ukuba umutuulo wa fyakunwa, imisukupala ibili iya mwangashi. Pali sukusuku umusukupala umo uwa mwangashi. Pali cila kana ka mpaanga konse, citika wa musukupala umo uwa mwangashi. Uyu e mutuulo we lambo lyakoca cila mweshi, uuli nokucitwa cila mweshi upya mu mwaka onse. 
Elyo pelambo lyakoca ilya nshiku shonse pamo no mutuulo wa fyakunwa, mulelundapo sawe ngo mutuulo wakufuta pa fyabubifi kuli Yawe.
“Pa bushiku bwalenga ikumi limo na shine (14) mu mweshi wantanshi, pali nokulaba inshikunkulu ya Cakucilila, Ipasaka lyakwa Yawe. 
Kabili pa bushiku bwalenga ikumi limo na shisano (15) mu mweshi wine uyu, kuli nokulaba inshikunkulu. Pa nshiku cine lubali mulelyafye imikate iyishatutumuka. 
Pa bushiku bwakubalilapo mulekwata ukulongana kwamushilo, kabili tebwakwesha kubombamo imilimo ya cila bushiku. 
Muli nokutuula Yawe ilambo lyakoca ilya fiponti fya ŋombe ifilume fibili, sukusuku umo no twana twa mpaanga utulume cine lubali utwa mwaka umo umo, fyonse ifyabula akalema. 
Pali cila cilume wa ŋombe onse pekanyenipo utwapekumi tutatu utwa ku cipimo ca efa wa bunga bwa ŋanu ubwapeleka bwino ifyasanshiwamo na mafuta ya miolifa. Pali sukusuku pekanyenipo utwapekumi tubili utwa ku cipimo ca efa wa bunga. 
Kabili pali cila kana ka mpaanga pa twana twa mpaanga cine lubali, pekanyenipo icapekumi cimo ica efa wa bunga. 
Kabili mulundepo na sawe umo uwe lambo lya pa fyabubifi pakumufutilako. 
Mwakulapekanya ifi ukulunda pa mutuulo we lambo lyakoca uwa cila lucelo. 
Muli iyi nshila pa nshiku cine lubali mulepekanya icakulya ca mutuulo wakoca cila bushiku, umutuulo wa cena cisuma icisekesha Yawe. Mulecita ifi pakulunda pa mutuulo wakoca no wa fyakunwa uwa lyonse. 
Pa bushiku bwalenga cine lubali kuleba ukulongana kwamushilo, kabili tebwakwesha kubombamo imilimo ya cila bushiku.
 “Pa bushiku bwa fisabo fyantanshi ilyo muletuula kuli Yawe umutuulo wa cabunga ubupya pa nshikunkulu ya milungu, kuleba ukulongana kwamushilo, kabili tekwesha kubombamo imilimo ya cila bushiku. 
Muletuula ilambo lyakoca ilya fiponti fya ŋombe ifilume fibili, sukusuku umo no twana twa mpaanga utulume cine lubali utwa mwaka umo umo ngo mutuulo wa cena cisuma icisekesha Yawe. 
Pali cila cilume wa ŋombe paleba umutuulo wa cabunga utwapekumi tutatu utwa ku cipimo ca efa wa bunga bwa ŋanu ubwapeleka bwino ubwasanshiwamo na mafuta ya miolifa. Pali sukusuku paleba utwapekumi tubili twa ku cipimo ca efa wa bunga ubwapeleka bwino. 
Elyo pali cila kana ka mpanga pa twana twa mpaanga cine lubali, capekumi cimo ica efa wa bunga. 
Kabili mulundepo sawe umo uwakumufutilapo. 
Mulepekanya ifi fyonse pamo no mutuulo wa fyakunwa, mukulunda pelambo lyakoca ilya cila bushiku, no mutuulo wa cabunga. Mushininkishe bwino ukuti inama shonse tashikwete akalema.”
 Pa bushiku bwantanshi mu mweshi walenga cine lubali kuleba ukulongana kwamushilo, kabili tekwesha kubombamo imilimo ya cila bushiku. Bushiku bwenu ubwakulishamo amapenga. 
Ngo mutuulo wa cena cisuma icisekesha Yawe, pekanyeni ilambo lyakoca ilya ciponti ca ŋombe cimo icilume, sukusuku umo no twana twa mpaanga utulume cine lubali utwa mwaka umo umo, fyonse ifyabula akalema. 
Pa ŋombe ilume, pekanishishenipo utwapekumi tutatu twa ku cipimo ca efa wa bunga bwa ŋanu ubwapeleka bwino ubwasanshiwamo na mafuta ya miolifa. Pali sukusuku paleba utwapekumi tubili twakuli efa wa bunga. 
Elyo pali cila kana ka mpanga pa twana twa mpaanga cine lubali, cipimo cimo pekumi ica efa wa bunga. 
Mulundepo na sawe umo uwakumufutilapo. 
Ifi fyonse fyakulundapofye pa malambo yakoca aya cila mweshi naya cila bushiku pamo no mutuulo wa cabunga no mutuulo wa fyakunwa ngefyo fyatantikwa. Ifi fyonse, mituulo yakoca iyakuletela Yawe iya cena cisuma icimusekesha.
Pa bushiku bwalenga ikumi limo mu mweshi walenga cine lubali kuleba ukulongana kwamushilo. Mufwile ukuikaanya, mwilabombamo imilimo. 
Kabili muli nokutuula ilambo lyakoca ilya cena icisuma icisekesha Yawe, iciponti cimo, sukusuku umo no twana twa mpaanga utulume cine lubali utwa mwaka umo umo, fyonse ifyabula akalema. 
Pa ŋombe ilume, pekanishishenipo utwapekumi tutatu utwa ku cipimo ca efa wa bunga bwa ŋanu ubwapeleka bwino ubwasanshiwamo na mafuta ya miolifa. Pali sukusuku paleba utwapekumi tubili twa kuli efa wa bunga. 
Elyo pali cila kana ka mpanga pa twana twa mpaanga cine lubali, cipimo cimo pekumi ica efa wa bunga. 
Mubikepo na sawe umo ngo mutuulo wakwelelwa pa fyabubifi, ukulunda pa mutuulo wakufuta pa fyabubifi, ilambo lyakoca ilyacila bushiku pamo pene no mutuulo wa cabunga no wa fyakunwa.
Pa bushiku bwalenga ikumi limo na shisano (15) mu mweshi walenga cine lubali, kukaleba ukulongana kwamushilo, kabili mwikabombamo imilimo ya cila bushiku. Mulesefya inshikunkulu pa nshiku cine lubali pakucindika Yawe. 
Muli nokutuula Yawe ilambo lyakoca ilya cena icisuma icakumusekesha. Ilambo lya fiponti fya ŋombe ifilume ikumi limo na fitatu (13), basukusuku babili no twana twa mpaanga utulume ikumi limo na tune (14) utwa mwaka umo umo, fyonse ifyabula akalema. 
Pali cila ŋombe ilume pa ŋombe ishilume ikumi limo na shitatu (13) mupekanishishepo utwapekumi tutatu twa ku cipimo ca efa wa bunga bwa ŋanu ubwapeleka bwino ubwasanshiwamo na mafuta ya miolifa. Pali basukusuku babili, mupekanishishepo cila umo utwapekumi tubili twa kuli efa wa bunga. 
Elyo pali cila kana ka mpaanga, pa twana twa mpaanga ikumi limo na tune (14), mupekanishishepo icipe cimo pekumi ica efa wa bunga. 
Mubikepo na sawe umo ngo mutuulo wakwelelwa pa fyabubifi, ukulunda pelambo lyakoca ilyacila bushiku pamo pene no mutuulo wa cabunga no wa fyakunwa.
Pa bushiku bwalenga shibili, mupekanye ifiponti fya ŋombe ifilume ikumi limo na fibili (12), basukusuku babili no twana twa mpaanga utulume ikumi limo na tune (14) utwa mwaka umo umo, fyonse ifyabula ubulema. 
Pa ŋombe ishilume, basukusuku no twana twa mpaanga mupekanishishepo imituulo ya cabunga ne ya fyakunwa ukulingana ne mpendwa yapimwa. 
Mubikepo na sawe ngo mutuulo wakwelelwa pa fyabubifi ukulunda pelambo lyakoca ilya cila bushiku pamo pene no mutuulo wa cabunga no wa fyakunwa.
Pa bushiku bwalenga shitatu, mupekanye iŋombe ishilume ikumi limo na imo (11), basukusuku babili no twana twa mpaanga utulume ikumi limo na tune (14) utwa mwaka umo umo, fyonse ifyabula akalema. 
Pa ŋombe ishilume, basukusuku no twana twa mpaanga mupekanishishepo imituulo ya cabunga ne ya fyakunwa ukulingana ne mpendwa yapimwa. 
Mubikepo na sawe umo ngo mutuulo wakwelelwa pa fyabubifi ukulunda pelambo lyakoca ilya cila bushiku no mutuulo wa cabunga no wa fyakunwa.
Pa bushiku bwalenga shine, muli nokutuula iŋombe ishilume ikumi limo, basukusuku babili no twana twa mpaanga utulume ikumi limo na tune (14) utwa mwaka umo umo, fyonse ifyabula akalema. 
Pa ŋombe ishilume, basukusuku no twana twa mpaanga mupekanishishepo imituulo ya cabunga ne ya fyakunwa ukulingana ne mpendwa yapimwa. 
Mubikepo na sawe umo ngo mutuulo wakwelelwa pa fyabubifi ukulunda pelambo lyakoca ilya cila bushiku no mutuulo wa cabunga no wa fyakunwa.
Pa bushiku bwalenga shisano, mupekanye iŋombe ishilume pabula, basukusuku babili no twana twa mpaanga utulume ikumi limo na tune (14) utwa mwaka umo umo, fyonse ifyabula akalema. 
Pa ŋombe ishilume, basukusuku no twana twa mpaanga mupekanishishepo umutuulo wa cabunga no wa fyakunwa ukulingana ne mpendwa yapimwa. 
Mubikepo na sawe umo ngo mutuulo wakwelelwa pa fyabubifi ukulunda pelambo lyakoca ilya cila bushiku no mutuulo wa cabunga no wa fyakunwa.
Pa bushiku bwalenga mutanda mupekanye ŋombe ishilume cine konse konse, basukusuku babili no twana twa mpaanga utulume ikumi limo na tune (14) utwa mwaka umo umo, fyonse ifyabula akalema. 
Pa ŋombe ishilume, basukusuku no twana twa mpaanga mupekanishishepo umutuulo wa cabunga no wa fyakunwa ukulingana ne mpendwa yapimwa. 
Mubikepo na sawe umo ngo mutuulo wakwelelwa pa fyabubifi ukulunda pelambo lyakoca ilya cila bushiku no mutuulo wa cabunga no wa fyakunwa.
Pa bushiku bwalenga cine lubali, mupekanye iŋombe ishilume cine lubali, basukusuku babili no twana twa mpaanga utulume ikumi limo na tune (14) utwa mwaka umo umo, fyonse ifyabula akalema. 
Pa ŋombe ishilume, basukusuku no twana twa mpaanga mupekanishishepo umutuulo wa cabunga no wa fyakunwa ukulingana ne mpendwa yapimwa. 
Mubikepo na sawe umo ngo mutuulo wakwelelwa pa fyabubifi ukulunda pelambo lyakoca ilya cila bushiku no mutuulo wa cabunga no wa fyakunwa.
 Pa bushiku bwalenga cine konse konse kuleba ukulongana kwamushilo mulelongana mukupepa, kabili mwikabombamo imilimo ya cila bushiku. 
Muli nokutuula ilambo lyakoca lya cena cisuma icisekesha Yawe, ilya ŋombe ilume imo, sukusuku umo no twana twa mpaanga utulume cine lubali utwa mwaka umo umo, fyonse ifyabula ubulema. 
Pa ŋombe iyilume, sukusuku no twana twa mpaanga mupekanishishepo umutuulo wa cabunga ne fyakunwa ukulingana ne mpendwa yapimwa. 
Mubikepo na sawe umo ngo mutuulo wakwelelwa pa fyabubifi ukulunda pelambo lyakoca ilya cila bushiku no mutuulo wa cabunga no wa fyakunwa.
Mukulunda pa filayo mwalaya ne mituulo yakuitemenwafye, mulepekanishisha Yawe fyonse ifi pa nshikunkulu shasontwa, ilyo muletuula amalambo yakoca, imituulo ya cabunga ne ya fyakunwa ne yakwampana.
Kanshi Mose aebele abena Israeli ifintu fyonse ifyo Yawe amukonkomeshe.
Mose aebele intungulushi sha nko sha bena Israeli ati, “Ifi efyo Yawe akonkomeshe. 
Ilyo umuntu alaya icilayo kuli Yawe nangu alapa ukucita cimo, tali nakufutuka ishiwi lyakwe, lelo conse ico alaile na kanwa kakwe, alingilefye ukucita.
“Umukashana nga alaya kuli Yawe, nangu alapa ukucita icintu cimo, ilyo acili aleikala mu ŋanda yakwa wishi, 
na wishi aumfwa ico alaile nangu ico alapile ukucita, nomba wishi tamwebele nangu cimo, ninshi fyonse ifilayo nangu umulapo ube wa musango shani, ali nokufikilisha. 
Lelo wishi ilyo aumfwa nga amukaanya, ninshi ifilayo fyonse alaile ne fintu fyonse alapile ukucita, tali nakuficita iyoo. Yawe akamubelela uluse ico wishi eumukenye. 
Nga cakuti aupwa panuma ya kulaya icilayo nangu alapa ukwabula ukuti atale atontonkanye bwino, 
kabili elyo umulume wakwe aumfwako, lelo tasosele nangu cimo, ninshi ifilayo fyonse alaile nangu ifyo alapile ukucita, ali nokufikilisha. 
Nomba umulume ilyo aumfwa amulesha no kumulesha, ninshi akaanya icilayo ico alaile nangu umulapo alapile ukwabula ukutontonkanya bwino, na Yawe akamubelela uluse.
“Mukamfwilwa, nangu umwanakashi uo wiba aleka, nga alaya icilayo nangu alapa, ena alingilefye ukusunga umulapo alapa.
“Nga cakuti umwanakashi uwaupwa, alaya icilayo nangu alapa ukucita icintu cimo, 
kabili umulume aumfwako lelo tasosele nangu cimo kabili tamuleseshe, ninshi ifilayo fyonse alaile nangu ifyo alapile ukucita, ali nokufikilisha. 
Nomba umulume nga ewamukaanya lintu aumfwa umulapo nangu ifilayo fyakwe, ninshi tapali icikakonkwa. Pantu umulume wakwe ewamukaanya, kabili Yawe ali nokumubelelako uluse. 
Umulume wakwe nakwata amaka yakusuminisha nangu ayakukaanya umulapo atemwa icilayo cakuikaanya. 
Lelo ngo mulume wakwe nga aumfwa umulapo, nga talandile nangu cimo ku mukashi wakwe ukufuma pa bushiku aumfwa, ninshi umulume wakwe nasuminisha icilayo atemwa umulapo, pantu talandilepo nangu kamo pa bushiku aumfwile. 
Nomba nga cakuti umulume aisa kaana ilyo ubushiku aumfwililepo umulapo bwalipita, ninshi umulume eukaba no mulandu wa mukashi wakwe.”
Aya e mafunde Yawe apeele kuli Mose, pa mulandu wa mulume no mukashi kabili na pa mulandu wakwa wishi no mwana umukashana uwikala mu ŋanda yakwa wishi.
Yawe aebele Mose ati, 
“Citila abena Israeli icilandushi pa bena Midiani. Panuma ya ifi elyo uli nokuya lala ukwalala ifikolwe fyobe.”
Elyo Mose aebele abantu ati, “Peeleni ifita fimo ifyanso tuleya ku nkondo kukulwisha abena Midiani, tuye cita icilandushi cakwa Yawe pali bena. 
Cila luko lwa bena Israeli musalemo abakuya ku nkondo ikana limo limo (1,000).”
Kanshi abena Israeli epakusala abantu abakuya ku nkondo, ikana limo limo ukufuma kuli cila luko, bonse pamo bali amakana ikumi limo na yabili (12,000). 
Elyo Mose abatuma ku nkondo, ikana limo limo ukufuma kuli cila luko pamo na Fineasi umwana mwaume wakwa Eleasa shimapepo, aya nasenda ne fipe fya cifulo camushilo na mapenga ayakulisha pakubeshibisha. 
Baimina abena Midiani ngefyo Yawe akonkomeshe Mose, baipaya na baume bonsefye. 
Kabili baipaila kumo ne mfumu shisano isha bena Midiani, Efi, Rekemu, Suri, Huri na Reba. Kabili baipaya Balamu umwana mwaume wakwa Beori ku lupanga.
Abena Israeli basenda na banakashi abena Midiani muli bunkole na bana babo. Basenda ifyakutapa fyonse, iŋombe, imikuni ya mpaanga ne mbushi, ne fyuma. 
Baoca imisumba yonse iya bena Midiani kumo kwine ne nkambi baleikalamo shonse. 
Elyo basenda ifitapwa fyonse nefyo baonawile, pamo pene na bantu ne nama. 
Elyo batwala bankole, ifyo baikete nefyo batapile, kuli Mose na Eleasa shimapepo no lukuta lwa bena Israeli pa nkambi yabo, mu mawanga ya Moabu mupepi na Yordani ukulungatana na Yeriko.
Mose, Eleasa shimapepo ne ntungulushi sha lukuta shonse bafumine kunse ya nkambi kukukumanya ifita. 
Mose afulilwa bakangalila ba fita, abakalamba ba fita amakana na bakalamba ba fita imyanda ababwelele ku nkondo. 
Abepusha ati, “Bushe namuleka bonse abanakashi ukuba abomi? 
Banakashi bene ebakonkelele ifyo Balamu asosele, kabili ebalengele nokuti abena Israeli basangukile Yawe ku fyacitike ku Peori, pakuti kube ne cikuko pa lukuta lwa bantu bakwa Yawe. 
Kanshi nomba ipayeni bonse abana abaume. Kabili mwipaye umwanakashi onse uwasendemapo no mwaume, 
lelo muishilepofye abakashana abashatala abasendamapo na baume. 
Bonse imwe mwe baipeyepo umuntu, nangu ukukumyakofye ku citumbi ca muntu uo bepeye, mwikalefye kunse ya nkambi pa nshiku cine lubali. Pa bushiku bwacitatu no bwa cine lubali muli nokuisangulula mwe bene pamo na bankole benu. 
Muli nokusangulula ifyakufwala fyonse, ne fyapangwa ku mpapa fine fyonse, amasako ya mbushi nangu ifyapangwa ku cimuti.”
Elyo Eleasa shimapepo aeba ifita ifyaile ku nkondo ati, “Ifi efifwaikwa mu mafunde ayo Yawe apeele Mose. 
Golide, silifa, umukuba, icela, icikopo, mutofwe, 
na conse icishingapya mu mulilo, muli nokufipisha mu mulilo, elyo fili nokusangululwa kukukowela. Lelo nafyo fine fili nokuposwa mu menshi yakusangulula. Elyo ifintu fyonse ifingapya mu mulilo muli nokufipisha mu menshi yalya yene. 
Pa bushiku bwalenga cine lubali, mukacape ifyakufwala fyenu, lyena mukasangululwa. Elyo nomba mukabwelela mu nkambi.”
Yawe aebele Mose ati, 
“Iwe na Eleasa shimapepo ne ntungulushi sha ndupwa sha lukuta, muli nokupenda abantu bonse ne nama ishatapilwe. 
Akanyeni ifitapwa ku fita fyaile ku nkondo, elyo ifyashala mupeele ulukuta. 
Ukufuma ku fita fyalwile inkondo, mupatwileko Yawe umutuulo icintu cimo pa fintu imyanda isano, cibe ni pa bantu, iŋombe, bapunda, impaanga nangu imbushi. 
Mubuuleko ku cakaniko ca fita no kupeela Eleasa shimapepo, ukuba ciputulwa cakwa Yawe. 
Ukufuma ku cakaniko ca lukuta lwa bena Israeli, salenipo cimo pa fintu amakumi yasano, cibe ni pa bantu, iŋombe, bapunda, impaanga, imbushi nangu inama shimbi. Mupeele abena Levi, ababombela mwi Tenti lyakwa Yawe.” 
Kanshi Mose na Eleasa shimapepo epakucitila umo Yawe akonkomeseshe Mose.
Ifyashele ukufuma ku fitapwa ifyo ifita fyaile ku nkondo fyasendele, fyali impaanga amakana imyanda mutanda, na makana amakumi cine lubali na yasano (675,000), 
iŋombe shali amakana amakumi cine lubali na yabili (72,000), 
bapunda bali amakana amakumi mutanda ne kana limo (61,000), 
elyo abanakashi abashatalile abasendamapo no mwaume nabo bali amakana amakumi yatatu na yabili (32,000). 
Citika wa ciputulwa catapilwe ico bapeele ifita fyaile ku nkondo, cali impaanga amakana imyanda itatu na makana amakumi yatatu na cine lubali ne myanda isano (337,500). 
Ishakutuula Yawe shali impaanga imyanda mutanda na makumi cine lubali na shisano (675). 
Ifita bafipeele iŋombe amakana amakumi yatatu na makanapo mutanda (36,000). Ishakutuula Yawe babuulilepo iŋombe amakumi cine lubali na shibili (72). 
Ifita bafipeele bapunda amakana amakumi yatatu ne myanda isano (30,500). Abakutuula Yawe babuulilepo bapunda amakumi mutanda na umo (61). 
Ifita bafipeele abantu amakana ikumi na mutanda (16,000). Abakutuula Yawe babuulilepo abantu amakumi yatatu na babili (32). 
Mose epakupeela Eleasa shimapepo umutuulo wakwa Yawe ngefyo Yawe amukonkomeshe.
Citika wa bena Israeli, uo Mose abapatwililepo ukufuma pa fita fyaile ku nkondo, 
citika wa fyapeelwe ku lukuta ali impaanga amakana imyanda itatu na makumi yatatu na cine lubali ne myanda isano (337,500), 
iŋombe shali amakana amakumi yatatu na makana mutanda (36,000), 
bapunda bali amakana amakumi yatatu ne myanda isano (30,500), 
elyo abantu bali amakana ikumi na mutanda (16,000). 
Ukufuma pali citika wa fyapeelwe ku lukuta lwa bena Israeli, Mose abuulapo umuntu umo pali cila makumi yasano aya bantu na pa nama napo imo, ngefyo Yawe amukonkomeshe, elyo apeela ku bena Levi, abalebombela mwi Tenti lyakwa Lesa.
Elyo abakalamba abali pakati ka fita fya nkondo, abakalamba ba fita amakana na bakalamba ba fita imyanda, baile kuli Mose, 
balamweba abati, “Fwe babomfi bobe natupenda ifita twaletungulula tapali nangu umo uulubile. 
Kanshi natuleta kuli Yawe umutuulo wa tuntu twa golide uto cila umo anonkele, amakosa, insambo, imbalaminwe na masikiyo, mukuifutilako pa fya bubifi bwesu pa cinso cakwa Yawe.” 
Mose na Eleasa shimapepo bapoka kuli bena golide na conse icabashilwe. 
Golide onse ukufuma ku bakalamba ba fita amakana na bakalamba ba fita imyanda uo Mose na Eleasa shimapepo batuulile kuli Yawe, afinine amashekeli amakana ikumi limo na mutanda ne myanda cine lubali na makumi yasano (16,750). 
Cila cita caliibuulilepo icitapwa caciko. 
Kanshi Mose na Eleasa shimapepo bapoka golide ku bakalamba ba fita amakana na bakalamba ba fita imyanda batwala mwi Tenti Lyakukumaninamo, kukuba icibukisho ca bena Israeli pa cinso cakwa Yawe.
Abena Rubeni na bena Gadi, abakwete iŋombe ne mpaanga ishingi, bamwene ifyalo fya ku Yaseri na Gileadi ukuti fisuma nganshi ukutekelamo ifitekwa. 
Elyo baya kuli Mose na Eleasa shimapepo ne ntungulushi sha lukuta, babeba abati, 
“Ataroti, Diboni, Yaseri, Nimura, Heshiboni, Eleale, Sebamu, Nebo na Beoni, 
icalo ico Yawe apokolwele pa cinso ca lukuta lwa bena Israeli nacilinga ukutekelamo ifitekwa, na babomfi benu nabakwata ifitekwa.” 
Batile, “Nga cakuti mwatulangulukilako, lekeni cino calo cipeelwe ku babomfi benu pakuti cibe icuma cesu. Mwituleka twabuke Yordani.”
Mose atile ku bena Gadi na bena Rubeni, “Bushe mulefwaya ukushala no kwikala kuno ilyo abanenu baleya ku nkondo? 
Bushe cinshi ico muletompwela imitima ya bena Israeli pakuti beya mu calo Yawe abapeela? 
Ifi fine efyo na bashinwe bacitile, ilyo nabatumine ukufuma ku Kadeshi Banea kukuya lengula icalo. 
Panuma yakuya fika kwishika lya Eshikoli no kumona icalo, babwelele no kutompola imitima ya bena Israeli mukukanaingila mu calo Yawe abapeele. 
Yawe alifulilwe nganshi, ubo bushiku alapa noyu mulapo ati, 
‘Pantu aba bantu tabankonkele ne mitima yabo yonse, tapali nangu umo umwaume uuli ne myaka amakumi yabili (20) nangu ukucilapo, uwafumine mu Egupto, uukamona icalo nalaile mukulapa ukupeela Abrahamu, Isaki na Yakobo. 
Tapali nangu umo kanofye Kalebu mwana Yefune umwina Kenasi na Yoshua mwana Nuni, pantu bena balikonkele Yawe ne mitima yabo yonse.’ 
Yawe afulilwe abena Israeli, abalenga no kululumba mu matololo pa myaka amakumi yane, mpakafye inkulo ya balya bonse abacitile ifyabipa pa cinso cakwe yasuka yapwa. 
Kabili moneni, mwe luko lubifi, mwaibika pa fifulo fya bashinwe, no kulenga Yawe alundepo ukufulilwa Israeli. 
Nga cakuti mwataluka ukumfwila Yawe, nakabili line akabalekako aba bantu bonse mu matolo, kabili nimwe mukalenga ukuti bonaike.”
Elyo bapalamine kuli ena abati, “Tulefwaya tukuule amacinka ya fitekwa fyesu, ne misumba ya banakashi besu na bana. 
Lelo tuli abaipekanya mukuipangasha fwe bene no kuba pantanshi ya bena Israeli, mpakafye tukabafishe mu cifulo cabo. Lelo pali ino nshita abanakashi besu na bana nababale bekale mu misumba ya malinga, pakubacingililako ku bekashi ba calo. 
Tatwakabwelele ku mayanda yesu, mpakafye umwina Israeli onse akapokelele ica cishilano cakwe. 
Ifwe tatwakapokeko icacishilano pamo nabo mwishilya lya mumana wa Yordani, pantu ifwe ica cishilano cesu caba kuno bushilya ku kabanga ka Yordani.”
Elyo Mose atile kuli bena, “Kuti mwabwelelamofye nga cakuti mwacita ici. Mwaipangasha mwe bene pa cinso cakwa Yawe ukuya ku bulwi, 
kabili nga abaipangasha bonse mwaya abuka Yordani pa cinso cakwa Yawe, mpaka akafulumunemo abalwani bakwe 
no kucimfya cilya calo pa cinso cakwe, lyena kuti mwabwelelamo no kuba abakaele kuli Yawe na ku bena Israeli. Kabili ici calo cikaba cuma cenu pa cinso cakwa Yawe. 
Lelo nga mwafilwa ukucita ico mwalaya, ninshi mwabifya kuli Yawe. Elyo muli nokushininkisha ukuti ububifi bwenu buli nokuba pali imwe. 
Kuuleni imisumba ya banakashi benu na bana, na macinka ya fitekwa, lelo mucite ico mulaile!”
Abena Gadi na bena Rubeni batile kuli Mose, “Ifwe fwe babomfi bobe tuli nokucita ifyo wakonkomesha we mfumu yesu. 
Abana besu na bakashi, imikuni yesu ya mpaanga ne imbushi ne ŋombe, fikashala mu misumba ya Gileadi. 
Lelo ababomfi benu, umwaume onsefye uipangeshe ku bulwi, ali no kwabuka mukulwisha pa cinso cakwa Yawe, pamo ngefyo wasosa we mfumu yesu.”
 Elyo Mose apeele ifipope pali bena kuli Eleasa shimapepo na Yoshua mwana Nuni ne ntungulushi sha ndupwa sha nko sha bena Israeli. 
Atile kuli bena, “Nga cakuti abena Gadi na bena Rubeni, umwaume onsefye uuipangeshe ku bulwi, ayabuka Yordani na imwe pa cinso cakwa Yawe, lyena ilyo mwapoka icalo, nemwe muli nokubapeela icalo ca Gileadi nge cuma cabo. 
Lelo nga tababwike mumana nabaipangasha na imwe pamo, bafwilefye ukukwatako icitungu mu calo ca Kenani.”
Abena Gadi na bena Rubeni bayaswike abati, “Ababomfi benu bali nokucita ifyo Yawe alandile. 
Tuli nokwabuka umumana ukuya mu calo ca Kenani pa cinso cakwa Yawe natuipangasha, lelo icuma ca cishilano cesu cikaba nici kuno kwishilya lya Yordani.”
Elyo Mose apeele ku bena Gadi, abena Rubeni na citika wa luko lwakwa Manase mwana Yosefu icalo cakwa Sihoni imfumu ya bena Amoli, ne calo cakwa Ogi imfumu ya bena Bashani. Icalo conse kumo kwine ne misumba yabamo, ne citungu ca mpanga yonse iyabashingulwike. 
Abena Gadi bakuulile Diboni, Ataroti, Aroeli, 
Atiroti Shofani, Yaseri, Yogebea, 
Beti Nimura na Beti Harani, nge misumba yakuulililwako amalinga no kukuula amacinka ya fitekwa fyabo. 
Abena Rubeni nakabili bakuula Heshiboni, Eleale na Kiriataimu, 
pamo pene na Nebo, Baali Meoni (aya mashina baliyalwile) na Sibuma. Imisumba imbi bakuulile baliinike amashina.
Aba mu lupwa lwakwa Makiri mwana Manase baile ku Gileadi, bapoka icalo no kufulumunamo abena Amoli abaleikalamo. 
Elyo Mose apeela Gileadi ku bena Makiri, aba mu lupwa lwakwa Manase, kabili eko balaikala. 
Yairi uwa mu lupwa lwakwa Manase apokolola imishi yabo no kulaita ati Hafoti Yairi,  
Kabili Noba nao apokolola Kenati ne mishi yali mumbali, no kulaita ati Noba, pamo nga fintu balemwita.
Ifi efyo ukukonkana kwa lwendo lwa bena Israeli kwali ilyo bafumine mu Egupto impuka ne mpuka mukutungululwa na Mose elyo na Aroni. 
Mukukonkomeshiwa na Yawe, Mose alelemba ififulo baletuushamo mu lwendo lwabo. Kanshi ulwendo lwabo ukukonkana nomo baletuusha lwali ngefi.
Abena Israeli bafumine mu Ramesesi pa bushiku bwalenga ikumi limo na shisano (15) mu mweshi wantanshi, pa bushiku bwakonka pe Pasaka, inshikunkulu ya Cakucilila. Bafumine ne cilumba ilyo abena Egupto balemonako, 
ninshi bena baleshiika amabeli yabo yonse ayo Yawe aipeye pakati kabo. Pantu Yawe ninshi naleta ubupingushi pa milungu yabo.
Abena Israeli bafuma mu musumba wa Ramesesi no kuya cita inkambi ku Sukoti. 
Ilyo bafuma pa Sukoti, bacita inkambi ku Etamu, pa mpela ya matololo. 
Ilyo bafuma ku Etamu, bayalulukila ku Pi Hairoti ku kabanga ka Baali Sefoni, no kucita inkambi mupepi na Migidoli. 
Bafuma ku Pi Hairoti bapita muli Bemba Wakashika baya mu matololo. Kabili ilyo baendele inshiku shitatu mu matololo ya Etamu, bacita inkambi pa Mara. 
Ilyo bafuma ku Mara no kuya ku Elimu, uko ukwali utumfukumfuku ikumi limo na tubili (12) ne miti ya tuncindu amakumi cine lubali (70), kabili eko bacita inkambi.
Ilyo bafuma ku Elimu, bacita inkambi mupepi na Bemba Wakashika. 
Ilyo bafuma kuli Bemba Wakashika, baya cita inkambi mu matololo ya Shini. 
Ilyo bafuma ku matololo ya Shini, bacita inkambi ku Dofuka. 
Ilyo bafuma ku Dofuka, bacita inkambi ku Alushi. 
Ilyo bafuma ku Alushi, bacita inkambi ku Refidimu, ukushali menshi yakunwa abantu.
Ilyo bafuma ku Refidimu, bacita inkambi mu matololo ya Sinai. 
Ilyo bafuma ku matololo ya Sinai, baya cita inkambi ku Kibroti Hatafa. 
Ilyo bafuma ku Kibroti Hatafa, baya cita inkambi ku Haseloti. 
Ilyo bafuma ku Haseloti, baya cita inkambi ku Ritima. 
Ilyo bafuma ku Ritima, baya cita inkambi ku Rimoni Peresi. 
Ilyo bafuma ku Rimoni Peresi, baya cita inkambi ku Libina. 
Ilyo bafuma ku Libina, baya cita inkambi ku Risa. 
Ilyo bafuma ku Risa, baya cita inkambi ku Keelata. 
Ilyo bafuma ku Keelata, bacita inkambi ku lupili lwa Shefa. 
Ilyo bafuma ku lupili lwa Shefa, baya cita inkambi ku Harada. 
Ilyo bafuma ku Harada, baya cita inkambi ku Makeloti. 
Ilyo bafuma ku Makeloti, baya cita inkambi ku Tahati. 
Ilyo bafuma ku Tahati, baya cita inkambi ku Tera. 
Ilyo bafuma ku Tera, baya cita inkambi ku Mitika. 
Ilyo bafuma ku Mitika, baya cita inkambi ku Hashimona. 
Ilyo bafuma ku Hashimona, baya cita inkambi ku Moseroti. 
Ilyo bafuma ku Moseroti, baya cita inkambi ku bena Yaakani. 
Ilyo bafuma ku bena Yaakani, bacita inkambi ku Hagidigadi. 
Ilyo bafuma ku Hagidigadi, bacita inkambi ku Yotibata. 
Ilyo bafuma ku Yotibata, bacita inkambi ku Aburona. 
Ilyo bafuma ku Aburona, bacita inkambi ku Esioni Geberi. 
Ilyo bafuma ku Esioni Geberi, bacita inkambi ku Kadeshi, mu matololo ya Sini. 
Ilyo bafuma ku Kadeshi, bacita inkambi ku lupili lwa Holi mu mupaka wa calo ca Edomu.
 Yawe akonkomeshe Aroni shimapepo ukuya pa mulu wa lupili lwa Holi, epo aile fwila pa bushiku bwakutampa umweshi walenga isano, mu mwaka walenga amakumi yane apo abena Israeli bafumine ku Egupto. 
Aroni ali ne myaka umwanda umo na makumi yabili na itatu (123), ilyo afwile pa lupili lwa Holi.
 Imfumu ya ku Aradi, iya bena Kenani iyaleikala ku matololo ya Negebu, yaumfwa ukuti abena Israeli baleisa.
Ilyo bafuma ku lupili lwa Holi, bacita inkambi ku Salimona. 
Ilyo bafuma ku Salimona, bacita inkambi ku Punoni. 
Ilyo bafuma ku Punoni, bacita inkambi ku Oboti. 
Ilyo bafuma ku Oboti, bacita inkambi ku Iye Habarimu mu mupaka wa Moabu. 
Ilyo bafuma ku Iye Habarimu, bacita inkambi ku Diboni Gadi. 
Ilyo bafuma ku Diboni Gadi, bacita inkambi ku Alimoni Dibilataimu. 
Ilyo bafuma ku Alimoi Dibilataimu, bacita inkambi mu mpili sha Habarimu mupepi na Nebo. 
Ilyo bafuma ku mpili sha Habarimu, bacita inkambi mu mawanga ya Moabu mupepi no mumana wa Yordani, ukulungatana no musumba wa Yeriko. 
Kulya kwine mu mawanga ya Moabu bacita inkambi mu lulamba lwa mumana wa Yordani ukufuma ku Beti Yeshimoti ukufika na ku Abeli Shitimu.
Mu mawanga ya Moabu mu lulamba lwa Yordani, ukulungatana no musumba wa Yeriko, Yawe aebele Mose ati, 
“Landa ku bena Israeli utile kuli bena, ‘Nga mwayabuka umumana wa Yordani, mwaya mu Kenani, 
mufwile ukufulumunamo bonse abekalamo ku cinso cenu. Kabili monaule utulubi utwabaswa no twabumbwa, elyo mubongolole ne ncende shonse shakupepelamo isho bacindika. 
Pokeni icalo, muleikalamo pantu nimupeela icalo ukuba cenu. 
Pakwakana icalo mukalependula ukulingana ne nko shenu. Uluko ulukalamba mukalupeele impanga iyikalamba, no luko ulunono mukalupeele impanga inono. Conse icasuminishiwa pakupendula cikaba e cipande ca mpanga yabo. Yakaneni ukulingana ne nko sha fikolwe fyenu. 
Lelo nga mwafilwa ukufulumunamo bonse abekalamo mu calo, abo mukashamo bakaba fyakumusonkola mu menso yenu, kabili nge myunga mu mbafu shenu. Bakalamucusha mu calo umo mukekala. 
Elyo nomba na ine nkamucitila ifyo napanga ukubacitila.’”
Yawe aebele Mose ati, 
“Konkomesha abena Israeli utile kuli bena, ilyo mukengila mu Kenani, icalo mwalapeelwa nge ca cishilano, imipaka ikaba nifi. 
Ukufuma ku kapinda ka ku kulyo, umupaka ukalundako na matololo ya Sini, ukukonkafye umwapakanina icalo ca Edomu. Ku kabanga, umupaka wa ku kapinda ka ku kulyo ukutendekela ukufuma ku mpela ya Bemba Wamucele, 
ukwabukila ku kapinda ka ku kulyo ka mupokapoka wa Sikopioni, ukuya ku Sini no kuya fika ku kapinda ka kulyo ka Kadeshi Banea. Elyo ukalola ku Hasa Ada, no kuya fika ku Asimoni, 
uko ukabweluluka, mukukuminkanya akamana mainsa aka pa mupaka wa calo ca Egupto no kupelela kuli Bemba.
“Mupaka wenu uwa ku masamba uli nokuba lulamba lwa Bemba Mukalamba. Uyu e mupaka wenu ku masamba.
“Ku kapinda ka ku kuso kwenu umupaka ukakonka ukufuma kuli Bemba Mukalamba, ukufika ku lupili lwa Hori, 
kabili ukufuma ku lupili lwa Hori mpaka ku Lebo Hamati. Elyo umupaka uli nokutwalilila ukufika na ku Sedadi, 
na ku Sifuroni, no kuya pwila ku Hasa Enani. Uyu e mupaka wenu ku kapinda ka ku kuso.
“Ku kabanga umupaka ukakonka ukufuma ku Hasa Enani, ukufika ku Shefamu. 
Umupaka uli nokutentemuka ukufuma ku Shefamu mpaka ku Ribula, ku kabanga ka Aini no kutwalilila no mutentemuko ku kabanga ka bemba wa Kinereti. 
Elyo umupaka uli nokutentemukila ku mumana wa Yordani no kupelela kuli Bemba Wamucele. Iyi eili nokuba impanga yenu, ne mipaka ya calo konse konse.”
 Mose akonkomeshe abena Israeli ati, “Penduleni pakwakana ici calo nge ca cishilano. Yawe nalanda ukucipeela ku nko pabula na citika, 
pantu indupwa sha luko lwakwa Rubeni no luko lwakwa Gadi no luko citika ulwakwa Manase, nabapoka ica cishilano cabo. 
Ishi nko shibili na citika nashipoka ica cishilano cabo lwa ku kabanga ukutulila akasuba ku Yordani na Yeriko.”
Yawe aebele Mose ati, 
“Aya e mashina ya baume bali nokwakanya icalo nge ca cishilano, Eleasa shimapepo na Yoshua umwana mwaume wakwa Nuni. 
Elyo sontapo intungulushi imo muli cila luko iyakwafwilisha ukwakanya icalo. 
Aya e mashina yabo, Kalebu umwana mwaume wakwa Yefune, uwa mu luko lwakwa Yuda. 
Shemueli umwana mwaume wakwa Amiudi, intungulushi ukufuma mu luko lwakwa Simeoni. 
Elidadi umwana mwaume wakwa Kisiloni, intungulushi ukufuma mu luko lwakwa Benjamini. 
Buki umwana mwaume wakwa Yogili, intungulushi ukufuma mu luko lwakwa Dani. 
Hanieli Amieli umwana mwaume wakwa Efodi, intungulushi ukufuma mu luko lwakwa Manase umwana mwaume wakwa Yosefu. 
Kemueli umwana mwaume wakwa Shipitani, intungulushi ukufuma mu luko lwakwa Efulemu umwana mwaume wakwa Yosefu. 
Elisafani umwana mwaume wakwa Panaki, intungulushi ukufuma mu luko lwakwa Sebuloni. 
Palitieli umwana mwaume wakwa Asani, intungulushi ukufuma mu luko lwakwa Isaka. 
Ahiudi umwana mwaume wakwa Shelomi, intungulushi ukufuma mu luko lwakwa Asheri. 
Pedaheli umwana mwaume wakwa Amiudi, intungulushi ukufuma mu luko lwakwa Naftali.” 
Aba e baume Yawe akonkomeshe ukwakanya icalo ca cishilano ku bena Israeli mu calo ca Kenani.
 Mu mawanga ya Moabu, mupepi no mumana wa Yordani ukulungatana na Yeriko, Yawe aebele Mose ati, 
“Konkomesha abena Israeli ukupeelako abena Levi imisumba iyakwikalamo mu ca cishilano bali nokupeelwa. Kabili muli nokubapeela ne fitungu fyakucemenamo ifitekwa fyabo ukushinguluka imisumba. 
Elyo bakakwata imisumba iyakwikalamo, pamo ne fitungu bakalacemenamo iŋombe, impaanga ne fitekwa fyabo fimbi. 
Ifitungu fyakucemenamo ifitekwa fyabo, ifyashinguluka imisumba iyo mulepeela abena Levi, fili nokutendekelafye kunse ye linga, monse monsefye fili nokulepa bamita imyanda ine na makumi yasano (450). 
Kunse ya musumba, mukapime bamita imyanda pabula (900) lubali ku kabanga, bamita imyanda pabula (900) lubali ku kulyo, bamita imyanda pabula (900) lubali ku masamba, bamita imyanda pabula (900) lubali ku kuso, ukubika umusumba pakati. Bakakwata ici citungu ngo mwakucemena ifitekwa fya muli iyi misumba.
 “Imisumba mutanda muli nokupeela abena Levi ikaba misumba yakufisamamo nga cakuti umuntu aipaya umuntu mubiye. Kabili mukalundepo ne misumba imbi amakumi yane na ibili (42). 
Yonse pamo iyo muli nokupeela abena Levi ili nokuba amakumi yane na cine konse konse (48), kumo kwine ne fitungu ifyakucemenamo ifitekwa. 
Imisumba iyo muli nokupeela abena Levi, ukufuma ku mpanga ya calo ca bena Israeli, ili nokulinganafye no bukulu bwa citungu ico cila luko lukwete. Pokeniko imisumba iyingi ku nko ishikwete ikulu, lelo abakwete inono, muli nokufumyako inono.” 
Kabili Yawe aebele Mose ati, 
“Landa ku bena Israeli utile kuli bena. Ilyo mukabuka umumana wa Yordani no kuya mu calo ca Kenani, 
mukasale imisumba imo, imisumba umwakufisama umuntu nga aipaya umuntu mubiye ukushili ku mufulo, eko afulumukila. 
Shikaba ni ncende shakufisamamo ukufuma ku wacilandushi, pakuti umuntu uuli no mulandu wakwipaya umuntu mubiye bemwipaya kano batala bamulubulwisha pa cinso ca lukuta. 
Iyi misumba mutanda iyikapeelwa, ikaba misumba yenu iyakufisamamo, 
Mukapeele imisumba itatu kwishilya lya Yordani, elyo imbi itatu ikabe mu calo ca Kenani nge misumba yakufisamamo. 
Iyi misumba mutanda ikaba ni ncende shakufisamamo abena Israeli, abenafyalo na bantu bambi mwikala nabo pakuti umuntu, uwaipaya umubiye ukushili ku mufulo, kuti abutukila kulya kwine.
“Nomba, nga cakuti umuntu akoma umubiye ne cela pakuti afwe, ni ntalamisoka. Ntalamisoka afwile ukupingwilwa ukwipaiwa. 
Nangu nga cakuti umuntu ali ne libwe mu minwe yakwe ilingepaya umuntu, ilyo atoba umuntu afwa, ninshi ni ntalamisoka. Ntalamisoka afwile ukwipaiwa. 
Nangu nga cakuti umuntu ali ne cimuti mu minwe yakwe icingepaya umuntu, ilyo abola umuntu afwa, ninshi ni ntalamisoka. Ntalamisoka afwile ukwipaiwa. 
Kalandula wa mulopa euli nokwipaya ntalamisoka. Nga amukumanya ali nokumwipaya.
“Nga cakuti umuntu umo alipata umubiye, elyo amusunka nangu amusukushila icintu cimo ku mufulo pakuti afwe, 
nangu amuma ikofi mu lupato pakuti afwe, ulya muntu ali no kwipaiwa pantu ni ntalamisoka. Kalandula wa mulopa ali nokwipaya ntalamisoka ilyo akamukumanya.
“Lelo nga cakuti ukwabula ulupato umuntu asunka umubiye mukupumikisha, nangu amusukushila icintu cimo, 
nangu tamumwene, nga amulasa ilibwe ilingamwipaya no kufwa afwa, nomba ico tali mulwani wakwe, kabili tafwaile kumucena, 
ulukuta lufwile ukupingula umulandu pakati kakwe na kalandula wa mulopa ukukonka na mafunde aya. 
Ulukuta luli nokucingilila uwapeelwa umulandu wakwipaya umubiye kuli kalandula wa mulopa, no kumubweseshamo ku musumba wakufisamamo uko abutukile. Afwilefye ukwikalilila uko kwine mpaka shimapepo mukalamba alipo uwasubwa amafuta yamushilo akafwe. 
Lelo uuli no mulandu nga afuma mu mipaka ya musumba abutukileko, 
elyo na kalandula wa mulopa amukumanya kunse ya musumba, kalandula wa mulopa kuti amwipaya, apabula ukukwata umulandu wakwipaya umuntu. 
Uwamulandu afwile ukwikala mu musumba afisamamo, mpakafye napo shimapepo mukalamba akafwila, lyena kuti abwelelamo ku mpanga yakwe. 
Aya e mafunde yenu ne fipope ifyo mwakulakonka umukakonkanina inkulo, konsefye uko mukalaikala.
 “Umuntu onse uwaipaya mubiye, ali nokwipaiwa nge ntalamisoka bakambone nga bamushinina. Lelo kambone nga alifye umo, tabali na kumwipaya iyoo. 
Tecakwesha ukusumina ukupoka icakulubwilapo ntalamisoka uulingile ukufwa. Uyu ena mu cinefye afwile ukwipaiwa. 
Tecakwesha kusumina ukupoka icakulubwilapo onse uwafulumukila mu musumba wakufisamamo, pakuti asuminishiwe ukubwelelamo ku mpanga yakwe no kuya ikala ilyo shimapepo mukalamba uulipo talati afwe. 
Tecakwesha kukowesha icalo muleikalamo. Ukusumya umulopa kulakowesha icalo, no kufutilako pa bubifi teti ficitike pali ici calo apo umulopa usumine, kanofye pa mulopa wa muntu uwasumishe umulopa. 
Tecakwesha kukowesha calo umo mwikala, kabili emo na ine njikala. Pantu ine ne Yawe, njikala pakati ka bena Israeli.”
Abakalamba ba lupwa lwa mu mikowa yakwa Gileadi, umwana mwaume wakwa Makiri, umwana mwaume wakwa Manase, abafumine mu luko lwakwa Yosefu, baile no kulanda kuli Mose ne ntungulushi na bakalamba ba ndupwa sha bena Israeli. 
Batile, “Ilyo Yawe akonkomeshe imfumu yandi ukupeela icalo nge cuma ca cishilano ku bena Israeli mukupendula, amukonkomeshe ukupeela icuma ca cishilano cakwa munyinefwe Selofeadi ku bana bakwe abanakashi. 
Nomba nga cakuti baupwa ku baume ba mu nko sha bena Israeli shimbi, lyena ninshi ifyuma fyabo fyafuma mu fyuma fya cishilano fya fikolwe fyesu no kusanshiwa ku fyuma fya luko bakopilwako. Emukutila icuma ca cishilano icapeelwe kuli ifwe cili nokupokwa. 
Ilyo umwaka wakusefya ku bena Israeli ukafika, ifyuma fya cishilano fikalundwa ku fyuma fya nko bakopilwako, kabili ninshi capokwa ukufuma ku luko lwa fikolwe fyesu.”
Kanshi ukulingana ne shiwi Yawe amukonkomeshe, Mose nao apeela ici cipope ku bena Israeli. Atila, “Ifyo aba ndupwa sha luko lwakwa Yosefu balanda filifye bwino. 
Ifi efyo Yawe akonkomesha pa mulandu wa bana banakashi abakwa Selofeadi, bafwile ukuupwa ku muntu onse uo batemenwe, cikulufye wa mu mukowa wa luko lwakwa shibo. 
Ifyuma fya cishilano mu bena Israeli, tafili nakufuma mu luko ulu no kuya mu luko lubiye, pantu umwina Israeli onse ali nokusunga impanga ya luko lwakwe iyo apeelwa ukufuma ku fikolwe fyakwe. 
Umwana umwanakashi onse uwapeelwa impanga mu luko lonse ulwa bena Israeli, afwile ukuupwa ku wa mu mukowa wa luko lwakwa wishi, pakuti bonse abena Israeli bakakwateko icuma ca cishilano ca bashibo. 
Takuli icuma ca cishilano icikafuma ku luko ulu no kuya kuli lumbi iyoo. Pantu cila luko lwa bena Israeli lwakulaikwatilafye impanga bapeelwa ukuba iya cishilano.”
Kanshi abana banakashi bakwa Selofeadi epakucita ifyo Yawe akonkomeshe Mose. 
Abana banakashi bakwa Selofeadi, Mala, Tirisa, Hogila, Milika na Noa, baupile abafyala babo aba ku lubali lwa bashibo. 
Baupilwa mu luko lwa ndupwa shakwa Manase umwana mwaume wakwa Yosefu, ne fyuma fyabo ifyacishilano fyaikalafye mu luko lwakwa shibo no mutundu wakwe.
Aya e mafunde ne fipope Yawe apeele Mose ku bena Israeli mu mawanga ya Moabu ku Yordani ukulungatana na Yeriko.
