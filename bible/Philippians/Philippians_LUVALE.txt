Etu VaPaulu naCimoteu, tuvandungo jaKulixitu Yesu, kuli enu vaka-kujila muli muli Kulixitu Yesu muvosena muli kuFwilipi, natulama navaka-kuzata muliuka hamwe.
 Kuli enu kupwenga likoji nakuunda vyakuli Setu Kalunga naMwata Yesu Kulixitu.
 Ngweji kumusakwililanga Kalunga kami hexoho nangumyanuka,
makumbi osena, kukulembelela cami cosena, ngweji kulembelelanga hali enu muvosena nakuwahilila,
 hakulikata cenu nayami nakutwala mujimbu wamwaza kulutwe, kufuma kulikumbi lyatete nakuheta nakulikumbi lyalelo.
Mwomwo ngunafwelela ngwami, Ou aputwile milimo yamwenemwene muli enu mwayitesangamo nawa nakulikumbi lyaYesu Kulixitu.
Mukiko vene munolokelami kumixinganyeka ngoco muvosena, mwomwo nguli nenu mumucima wami, ngwami, cipwe kumalenge ami, cipwe mukuhakwila mujimbu wamwaza nakuuzamisa mbe, muvosena muvakwetu mutwatambwila likoji.
Mwomwo Kalunga napu cinjiho cami omu ngwamifwila muvosena mumucima waKulixitu Yesu walikoji.
Kaha ngana vene mungweji kulombanga ngwami, zangi yenu yiyengaho nakuvula cikumakuma, namucinyingi, namukunangakana cosena,
mangana mukundwizenga vyuma vize vinahambakana kuwaha, mangana mupwenga muvakuxixika, muvakuzeneka mulonga, nakulikumbi lyaKulixitu,
mupwenga muvakuzala lyebi namihako yakwoloka, yikiko yapwa yamuli Yesu Kulixitu yakumutohweselangaho Kalunga nakumwalixilangaho.
Kaha jino, enu vandumbwami, ngunasake ngwami, mutacikizenga, mwomwo vyumevi vinanguwane yinalumuka jino kupwa vyakutwala mujimbu wamwaza kulutwe.
Ngoco malenge ami analumbunuka muli Kulixitu kuli vaka-kulama kucipango camwangana vosena nakuli vakwavo vosena.
Kaha vandumbwetu vamuli Mwata vavavulu, hakukwata uswa kumalenge ami, vanomika cikuma nakuhanjika mazu aKalunga kacexi woma.
Vamwe vene veji kumwambululanga Kulixitu naluxiuxiu navikokojola, veka nawa namucima wamwaza.
Ava veji kucilinganga nazangi, hakutacikiza ngwavo, vanangutongola kuli Kalunga mangana ngwenyi, mujimbu wamwaza nguuhakwilenga.
Oloze veka veji kumwambululanga Kulixitu cakutukindukila kaha, kexi mwamwenemweneko, mwomwo vanaxinganyeka ngwavo, vakanguhakilengako makava kumalenge ami.
Kaha ngacilihi? Ngwami, mwosena, cipwe mwakulyonga, cipwe mwamucano, oloze vali nakumwambulula Kulixitu, kaha mukiko vene ngunawahilila, kaha nawa nanguwahililangamo.
Mwomwo ngunatacikiza ngwami, eci nacikalumuka kungulwila, hakulembelela cenu nahakungukafwako kuli Xipilitu yaYesu Kulixitu,
nganomu ngweji kuxixikanga cikuma nakutalilila ngwami, kavexi kukangwivwisa sonyi mucuma nacimweko, oloze ngwami, ami hakumika mwosena, Kulixitu navakamutohwesela mumujimba wami, nge hamakumbi osena, ngoco noholyapwa nawa, cipwe hakuyoya cami, cipwe hakufwa cami.
Mwomwo kuli ami kuyoya cinapu Kulixitu, kaha kufwa cinapu kuwanyinaho.
Oloze kaci nge kuyoya mumujimba wami cikiko nacilovola mihako kumilimo yami, kahaze kangwatacikijile oco nangusakulako.
Oloze ngunahatamina muvyuma vivali evi, mwomwo ngunafwila kufumamo nakutwamanga naKulixitu hamwe, mwomwo cikiko cinahambakana cikuma kuwaha, xikaho.
Oloze kutwama cami mumujimba cinawahe cikuma kuli enu.
Kahami hakufwelela ngana, xikaho ngunatacikiza ngwami, nangutwamanga, kaha nangutwamanga nayenu muvosena hamwe, mangana mukaswenye kulutwe nakuwahilila mulufwelelo,
mangana kulisasa cenu hali ami cikahambakane cikuma muli Kulixitu Yesu, hakwiza cami ceka kuli enu.
Oloze kutwama cenu cipwenga nganomu mwatela mujimbu wamwaza waKulixitu, mangana cipwe nge nangwiza nakumitala, cipwe nge nguli kweka, oloze ngukamivwe nomu munatwamina, nomu munalikanyina naxipilitu yoyimwe, nomu muli nakukilikita lufwelelo lwamujimbu wamwaza namucima umwe,
nomu vanahonena vaka-kole jenu kumivwisa woma kucuma cimwe, cikiko cinapu cinjikizo cakulumbununa kunonga kuli vakivo, oloze cikiko cakulumbununa kumilwila, kahoco cakuli Kalunga.
Mwomwo enu vanamihane hali Kulixitu, kexi nge kumufwelelanga kahako, oloze nakumuyanjilanga nawa,
enu hakumona kulwa coco cimwe mwamwene muli ami, kaha noholili munevu ngwavo, cili muli ami.
Xikaho, kaci nge muli Kulixitu muli kulembelela, kaci nge muli kuvendejeka cazangi, kaci nge muli kulikata camuli Xipilitu, kaci nge muli mucima walikoji nakutetela,
katesenumo kuwahilila cami, mangana mujinenga cuma cocimwe kaha, mupwenga nazangi yoyo yimwe, namwono woumwe, nakujina cuma cocimwe.
Kanda mukalinga cuma nacimwe hakulikindukilako, cipwe hakulitohwesa camokomokoko, oloze hakulinyisa mumucima, mutu himutu amonenga mukwavo ngwenyi, Anguhambakanami.
Mutu himutu kanda akokelanga kumukombe wenyi Ukako, oloze mutu himutu anukenga navyuma vyavakwavo nawa.
 Muli enu mupwenga kujineci capwile namuli Kulixitu Yesu nawa.
Ikiye, omu apwilenga kumutala Ikiye Kalunga, oco kweseka naKalunga hamwe kacimwene nge hicuma cakuhukulako,
oloze alilingixile kupwa nge wamokomoko, hakulitengeka kumutala nge ndungo, nakumulingisa kupwa nganomu vapwa vatu.
Kaha hakumuwana nakufwana cautu, alinyixile, ononokelenga palanga nakukufwa, cikiko kufwa cakukulusu.
 Xikaho Kalunga amuzezula nawa cikumakuma helu, amuhana lyehi lijina kana Unahambakana majinekosena;
mangana ngwenyi, halijina lyaYesu mambuli osena akafukame, nawawa avyuma vili mwilu, nawawa avyuma vili hamavu, nawawa avyuma vili muxi yamavu.
Kaha mangana ngwenyi, malimi osena aketave ngwavo, Yesu Kulixitu Ikiye Mwata, nakutohwesa Ise Kalunga.
Ngoco jino, enu ngwazanga, nganomu mweji kwononokanga makumbi osena, kexi nge omu nguli kuli enu kahako, oloze nacihambakananyi jino omu nguli kweka, ulwilo wenu enu vavene uzatenunga nawoma nakucikima.
Mwomwo Kalunga Ikiye vene Muka-kuzata muli enu, nakuzanga nakuzacisa, mangana amonenga kuwaha.
Lingenunga vyuma vyosena cakuzeneka kuyayavala, cipwe kulihamika jipami,
mangana mupwenga mwakuzeneka cuma cakumihanyina mulonga, muvatoma, muvana vaKalunga vakuzeneka katenga, muli vaka-tanga yakuhenga nakunjinjajala, muli vakivo mumunasoloka nge namanongo akumunyika hano hamavu,
muzundulenga mazu akuvuluka kuyoya helu, mangana halikumbi lyaKulixitu ngukamone hakulisaxila ngwami, kangwalahile cakulixina tuhuko, cipwe kukilikita cakulixina tuhu.
Oloze cipwe nge navangulingisa kupwa nguwana wakuhingununa Hakunguhingunwina hacimuna wakuvatula wakufwelela cenu nahakuzata caco, kaha ngunawahilila, ngunawahilila nayenu muvosena hamwe.
Ngoco nayenu nawa Wahililenu hoho vene, tuwahililenu nayami hamwe.
Oloze ngunatalilila muli Mwata Yesu ngwami, linwomu ngumitumine Cimoteu, mangana nayami nawa ngukevwe kuwaha mumucima wami hakutacikizomu munatwamina.
Mwomwo kangwexi namutu weka ukweci mucima nge wenyi, mukakulizakamina mwambwende kukutwama cenuko.
Mwomwo vosena veji kusakanga vyuma vyavo vavene kaha, kexi vyuma vyaKulixituko.
Oloze munatacikizomu vanamweseka lyehi, mwomwo nganomu veji kuzacilanga ise kuli mwanenyi, mukiko vene mwazacila nayami hamwe muundungo nakutwala mujimbu wamwaza kulutwe.
Xikaho, linwomu ngunatacikiza vize navinguwana, ngunatalilila ngwami, ngumutume.
Oloze ngunafwelela muli Mwata ngwami, nayami lyavene nawa nangwiza waxi.
Oloze ngwamonanga ngwami, cinawahe kumitumina Epafwolitu, ikiye ndumbwami, ikiye mukwetu mutwazacila, ikiye mukwetu mutwatwamina muuswalale, ikiye muluwa wenu muka-kunguzacila wakungukafwako mukuhona cami.
Mwomwo nafwila cikuma kumimona muvosena, kaha nalinyenge cikuma mwomwo mwevwile ngwavo, apwile nakuviza, xikaho.
Mwomwo camwenemwene avijile, asakile kufwa. Oloze Kalunga amutetelele, kaha kacexi nge kumutetela ikiye kahako, oloze nayami nawa, kucina nangumona kunyengetela cakulunjika hakunyengetela.
Xikaho ngunanguhwisa kumutuma, manganenu hakumumona ceka mukawahilile, kaha mangana kunyengetela cami cikatepuluke.
Xikaho mwitavilenunga muli Mwata nakuwahilila cosena, kaha vatu vangoco vavumbikenunga.
Mwomwo hamilimo yaKulixitu, hakiko vene apandaminyine kwakamwihi nakufwa, kalamine mwono wenyiko, mangana ngwenyi, akatesemo mucoco calihoneneho kumilimo yenu yakunguzacila.
Hakukumisa, enu vandumbwami, ngwami, Wahililenunga muli Mwata. Ami hakumisonekela ceka vyuma vyovimwe kangwexi kucimona ngwami, cacikaluko, oloze enu cinapu cakumizamikisa.
Lilamenunga kuli vatuwa, lilamenunga kuli vaka-kuzata vavapi, lilamenunga kuli vaka-kulitengula.
Mwomwo etu yetu vangalami, etu tweji kulemeselanga hali Xipilitu yaKalunga, tweji kulisaxilanga muli Kulixitu Yesu, tweji kukananga kufwelela cisemwa cahamavu.
Oloze ami lyavene kaci ngunahase kufwelela nacisemwa cahamavu nawa. Kaci mutu weka naxinganyeka ngwenyi, afwelele cisemwa cahamavu, ami kaci ngunahambakanamo.
 Vangujihanyine halikumbi lyamucitanu naatatu, nguwakutanga yaIsalele, nguwakumuyaci waMbenjamine, ngukaHepeleu wakuli vaHepeleu, kujiximbi nguKafwaliseu,
kukusungwila cami Jiximbi liuka ngwaliyanjixilenga, kukwoloka cakuJiximbi ngwapwile nguwakuzeneka cuma cakunguhanyina mulonga.
Oloze vyexovyo vyuma vyapwilenga vyakuwanyinaho kuli ami, vikiko ngunavimono jino ngwami, hiluvinda hali Kulixitu.
Pundu vene, ngunamono vyuma vyosena ngwami, hiluvinda hakukangana cacinyingi cakumutacikiza Kulixitu Yesu Mwata wami, hali Ikiye hakiko vene ngunavindamina vyuma vyosena, kaha ngunavimono ngwami, vyakucixita kaha, mangana ngwami, ngukamuhete Kulixitu.
Mangana ngwami, vakanguwane nguli muli Ikiye, kexi nge nakwoloka cayami iveneko, eci cakuJiximbi, kuvanga naceci camukumufwelela Kulixitu kaha, cikiko kwoloka cakuli Kalunga cahakufwelela.
Mangana ngwami, ngumutacikize Ikiye, nangolo jakusanguka cenyi, nakulikata nenyi muluyando lwenyi, ngwami, vangufwanyisenga nenyi mukufwa cenyi,
kutala numba nge nangukamona hakuhetela kukusanguka kuvafu.
Kacexi nge ngunatambula lyehiko, cipwe nge ngunakupuka lyehi mwosenako, oloze nguli nakukavasana, ngwami, kaci nangukwatako nawa kucuma cize vangukwacila kuli Kulixitu Yesu.
Enu vandumbwami, ami kangwalimonami ivene ngwami, ngunakwateko lyehiko, oloze kuli cuma cimwe kaha ngweji kulinganga. Hakuvulyama vyuma vize vili kunyima, nakwolovela kuvyuma vize vili kulutwe,
 ngweji kukavasananga nakulahila kusongo, mangana ngwami, ou wana kana wakusanyika caKalunga camwilu camuli Kulixitu Yesu ngukautambule.
Xikaho, etu tuvose tunakupuka lyehi mwosena tupwenga namucima wangoco. Oloze kaci nge kucuma cimwe muli namucima weka, cipwe oco nawa Kalunga mwakamisolwelaco.
Oloze oho tunahete lyehi, hoho vene tutambukilenungaho.
Enu vandumbwami, muvosena mupwenga muvakwetu mumwangulondezezela, kaha valamenunga vaze veji kutambukanga ngoco, nganomu twapwetu tuvakutalilaho enu.
Mwomwo kuli vavavulu veji kutambukanga, vaze ngwamilwezele kakavulu, noholyapwa nangumilweza cipwe nakulila masoji, ngwami, vanapu vaka-kole jakulusu yaKulixitu.
Kukumisa cavo cinapu kunonga, kalunga kavo akiko majimwavo, kulitohwesa cavo veji kulitohweselanga hasonyi yavo, veji kujinanga vyuma vyahamavu kaha.
Oloze etu kwetu wenyembo wetu uli mwilu, muze tweji kutalililanga mukafume naMulwilo nawa, Ivene Mwata Yesu Kulixitu.
Ikiye Uze mwakalumuneyi mijimba yetu yakusauka yikapwe mweka, mangana yipwenga yakulifwana namujimba wenyi waupahu, nge kutesa nakuzata kana nahase kwononona vyuma vyosena.
Xikaho, enu vandumbwami ngwazanga, enu ngwafwila kumona, enu munapu mukuwahilila cami, mumucama wami, likanyenunga ngoco muli Mwata, enu ngwazanga.
Yuwociya ngunamulembelela, naSunduke nawa ngunamulembelela ngwami, vajinenga cuma cocimwe kaha muli Mwata.
Kaha ngunakulembelela nayove nawa, ove umuka-toka yimwe nayami wamwenemwene, ngwami, vakwacisengako mapwevo ava, vakivo mutwakilikicililenga nayami mumujimbu wamwaza, naKelemende nawa, navakwetu veka mutwazacila, vakweci majinavo ali kumukanda wakuyoya.
 Wahililenunga muli Mwata makumbi osena, kaha ceka nawa nangumyamba ngwami, Wahililenunga.
Kuvova cenu cilumbunuke kuli vatu vosena. Mwata ali kwakamwihi.
 Kanda mukalizakaminanga cuma nacimweko, oloze muvyuma vyosena mulwezenunga Kalunga evi munasake, nakulomba nakulembelela nakusakwilila.
Kaha kuunda caKalunga, cikiko cahambakana kunangakana cosena, nacilamanga micima yenu navixinganyeka vyenu muli Kulixitu Yesu.
Hakukumisa, enu vandumbwami, vyose vinapu vyamucano, vyose vinatela ulemu, vyose vinapu vyakwoloka, vyose vinatomo, vyose vinawahe, vyose vili napuho yamwaza, kaci nge kuli kuwaha cimwe, kaci nge kuli kwalisa cimwe, kaha xinganyekenunga vyumevi.
 Vyuma vize mwalinangwile nakutambula nakwivwa nakumona muli ami, vize vene vilingenunga, kaha Kalunga Mwenyakuunda mwatwamanga nenu.
Oloze ngunawahilila cikuma muli Mwata, mwomwo munaputuka ceka kunguxinganyeka hano hakukuminyina, mwomwo mwapwile nakunguxinganyeka vene, oloze kamwamwene mwakulingilako.
Kacexi nge ngunahanjikila hakukalikizako, mwomwo ami ngunalinangula lyehi kusuuluka mwexomwo ngunatwamina.
Ngunejilila mwakulinyixila, ngunejilila namwakumwena vyuma vyakulisala nawa. Mwosena, namuvyuma vyosena, ngunalinangula lyehi nakwikuta nakusavalila, nakumona vyuma vyakulisala nakukalikiza.
Ngunahase vyuma vyosena muli Ou eji kunguhananga ngolo.
Cipwe ngoco, munalingi kanawa omu munalikate nayami muluyando lwami.
Kaha nayenu vavene nawa munatacikiza, enu vaka-Fwilipi, mwomwo hakuputuka camujimbu wamwaza, omu ngwafumine kuMasetonya, kakwapwile liuka lyeka lyalikacile nayami kumilimo kana yakuhana nakutambulako, xinenu kaha.
Mwomwo cipwe kuTesolonyika nawa mwatumine nakunguhanomu ngwahonenene, kexi kamwe kahako, kavali vene.
Kacexi nge ngunausake wanako, oloze ngunasake mihako yize yakuvulisa kumyalisa.
Oloze nguli navyuma vyosena, vyakulisala. Ngunazuku, mwomwo vyuma vyakufuma kuli enu ngunavitambula lyehi kuli Epafwolitu, vikiko livumba lyalupengopengo, nge cimuna wakuvatula, wakwitavila, wakumwivwisa Kalunga kuwaha.
Kaha Kalunga kami mwakamihana vyexovyo munahono, nge kutesa naluheto lwenyi muupahu muli Kulixitu Yesu.
Kaha jino, Kalunga ketu, Setu, vamutohwesenga nahaya myaka namyaka. Amene.
Menekenu vaka-kujila vosena muli Kulixitu Yesu. Vandumbwetu nguli navo vanamimeneka.
 Vaka-kujila vosena vanamimeneka. Ava vakuzuvo yaKesale vanamimeneka cikumakuma.
 Likoji lyaMwata Yesu Kulixitu Utwamenga najixipiUtu jenu.
