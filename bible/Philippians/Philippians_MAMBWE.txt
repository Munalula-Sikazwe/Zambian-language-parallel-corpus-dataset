  Kalata kufuma kuli ne Paulo na Timoti, swe aomvi yakwe Klistu Yesu. Twalembela antu yakwe Leza nupya yakwe Klistu, yano ali ku Filipi nga ni ntunguluzi pamwi na Yadikoni onsi amu mauvi inu.
Leza Tata nu Mwene Yesu Klistu amupeele cikuku nu mutende.
Lyonsi lino nkaiusya mwemwe, nkataizya Leza wane. 
Lyonsi lino nkamupepela, nkapepa nu luzango 
pamulandu wa musango uno mwangazwilizye mu mulimo wakusalanganya Ilandwe Lisuma kufuma pa wanda wakutandika kutaila kufika na ndakai. 
Nupya nkusininkizya ukuti Leza, wino uwatandike mulimo usuma uu munomuli, alautwalilila kufika lino alaumala pa Wanda wakwiza kwakwe Klistu Yesu.
Lyonsi nkaelengenya pali mwemwe mu mwenzo wane. Pano namutemwa cuze. Pano mwensi mwakumako pamwi nani muli vino Leza wancitila, pali ndakai lino indi mu ng'anda yaminyololo nga na lilyo lino nali kunzi kuti ncingilile Ilandwe Lisuma nu kulikosola na maka. 
Leza ali kambone wane ukuti nkulanda cumi. Wene amanyile vino nkalondesya kumulola. Namutemwa mwensi nu kutemwa kwakwe Klistu Yesu.
Nkulenga Leza kuti kutemwa kwinu kwakulilako lyonsi pamwi na mano akumanya nu kupingula ningo, 
pakuti lyene mwamanya kusolola ivili visuma kuti mukazanwe asanguluke aula mulandu pa Wanda wa kwiza kwakwe Klistu. 
Nga umi winu ulavulilwa vizao vyawololoke ivikaizila muli Yesu Klistu ku kuleta lulumbi nu kulumbanyiwa kwakwe Leza.
Inane nkulonda kuti mumanye ukuti vintu vino vyancitikile, mucumi vyacitike kuti mulimo wakusalanganya Ilandwe Lisuma uye nkolelo. 
 Caleka yakalinda yonsi amwi sano pali pamwi na antu yauze yonsi ali pano yamanyile ukuti nemo indi mu ng'anda yaminyololo pamulandu wakuti nene muomvi wakwe Klistu. 
Nupya cii cati cilenga kuti aina itu aingi yakule mu utailo yakosola ilandwe insita zyonsi kwaula intete.
Yamwi yakakosola Klistu pamulandu wakuti yakweti uzuwa nu muvimbila, lelo yamwi yakacita cii pa kulonda kwazwa yauze. 
Yaa yakacita cii nu kutemwa, pamulandu wa kumanya ukuti Leza wampeela mulimo wakucingilila ilandwe. 
Yauze yasyakosola Klistu mu cumi, lelo mu uzuwa, pano yakalonda sile kunjika mu ntazi lino indi mu ng'anda yaminyololo. 
Lelo cico cisi cimwi. Cikulu cakuti antu yakosola Klistu, mu cumi nanti mu uzuwa kwene. Cikwene icikanzanzya. 
Nupya nemo namatwalilila kuya nu luzango, pano manyile ukuti kupitila mu mapepo inu nga nu wazwilizyo kufuma kuli Mupasi wakwe Yesu Klistu, nemo yalansapula kuya muntungwa. 
Cintu cino nkalonda nu kupaalila icakuti ntacitisya Klistu insonyi, nkupaalila kuya muposye ndakai ndi vino naya lyonsi kuti Klistu acindikilwe munondi lino indi nu umi nanti mufwe. 
Uzye uumi icani? Kunondi umi a Klistu ni mfwa umuzano. 
Lelo kwikala muno nsi ndi kungaleka mbombe milimo isuma iingi, lyene ntamanyile ningo cino ningasolola. 
Cili icitale kusolola. Nkulonda ukufwa kuti nje pamwi na Klistu, pano cii cazipisya kuluta. 
Lelo pamulandu winu cazipa kuti ntwalilile kuya nu umi. 
Nkusininkizya cii nupya manyile ukuti namaikala. Namaikala pamwi namwe kuti nungilizye kumwazwa kukula nu kuya ni nsansa mu utailo winu. 
Mulaya ni nsansa lino ndaya namwe nupya pakuti mwailumba pamulandu wane nu umi winu muli Klistu.
Acino cintu cicindame kuluta cakuti umi winu ulinzile kuya kulingana na vino Ilandwe lyakwe Klistu likalonda twacita. Kuti lino ndamutandalila nanti foo, ince nuvwe ukuti mwensi mwakwata kwelenganya kuli kumwi. Nupya ndamanya ukuti mukaombela pamwi nu kulwisya kuti nayauze yuvwe Ilandwe Lisuma.
Mutoopa anisi inu lelo mwaposya lino mwalolenkana nao. Kuposya kwinu kulayalanga ukuti yene yalononwa, nga nu kumulanga ukuti mwemo mulatuulwa. Leza alalenga vii vyonsi vicitike, 
nupya wene wamupeela isyuko lya kutumikila Klistu asi kukwata sile utailo munoli, lelo nu kumuculila. 
 Mwaya mu ulwi uli umwi na uno mwalola munondi na ndakai mukuuvwa ukuti ncili nao.
Caleka ndi Klistu akumukomelezya, ndi nu kutemwa kwakwe kukamutekezya myenzo, ndi muli nu utandano wa Mupasi Wamuzilo, nga nu kusakamala nu kuya ni nkunkunsi na antu yauze, 
lyene mukafikilizya nsansa zyane. Mwikale mukusakamalana pa kulanga kutemwana. Mulemane mukwelenganya kwati limwi ukwelenganya kwa muntu wenga. 
Mutacita cimwi mukuitemwa nanti mu cilumba, lelo muicefye nu kulola auzo ukuya acindame kuluta mwemwe. 
Mutacita vingamuzipila mwenga sile lelo mwacita vingazipila na auzo kwene. 
Mwacita nu kwelenganya mu musango uli onga na uno Klistu wakweti.
Nanti angala Wene lyonsi wali muli u Leza,
Lelo waicefizye, nu mukuitemelwa wasile vyonsi vino
Wene waicefizye nu kuyela Leza kufika
Pamulandu kwene uu, Leza wamukwezizye cuze
  Pa kucindika zina lyakwe Yesu viumbwa vyonsi vya mwiyulu,
Vyonsi vilazumilizya paswe ukuti Yesu Klistu Umwene, alino vilalumbanya Leza Tata.
Caleka, mwe yakundwe yane, ndi vino mwayelanga nene lino nali pamwi namwe, lyene calondekwa ukuti ndakai lino nsi namwe mwayela kuluta. Twalililini kuomba mu coopo nu kuzakaza kuti mufikilizye ufyusi winu, 
pano lyonsi Leza akaomba munomuli kuti mwalonda kuomba vivyo vingamuzanzya.
Mwacita vyonsi kwaula kuilizyanya nanti vikanza, 
 pakuti muye akaele, ana yakwe Leza aswepe nupya afumaluke, yano akaikala mu nsi ikowele nupya pakasi kakwe yakaifya. Mulinzile kuyengesa munoyali wa ntanda zino zikupeela luswepo mupela mwiyulu, 
lino mukuyanena mazwi yano yakapela umi. Ndi mwacita vivyo, lyene nemo ndailumba pamulandu winu pa Wanda uno Klistu alawela. Pano lyene ndamanya vino maka nu kuomba kwane kutali kwasilesile.
Utailo winu mu Mwene nga nu kuomba kwinu vikoline wa mpolelwa iyapeelwa kunoli. Nu wazi wane ungapongolwelwa pa kupeela impolelwa. Cii ndi cacitika, ndazanga nu kusansamuka pamwi namwe. 
Mu musango uli onga, mulinzile kuzanga nu kusansamuka pamwi nani.
Nkupaalila mu Mwene Yesu ukuti ndatuma Timoti kunomuli zuwa kuti ntekeziwe pa kuuvwa vino muli. 
Kusi namuze wakwe Timoti angaya nu mwenzo ndu wane wakusakamala pali mwemwe. 
Cila muntu akasakamala pa vintu vyakwe umwisikulu, kwaula kusakamala mulimo wakwe Yesu Klistu. 
Lelo mweisikulu mumanyile vino Timoti waya ni cumi, na vino wene nani twaombanga pamwi wa mwana ni si pamulandu wi Landwe Lisuma. 
Caleka nkupaalila kumutuma kunomuli zuwa lino ndamanya muno vintu vilancitikila. 
Nupya ndu Mwene wazumilizya ndiza zuwa kunomuli. 
Nelenginye ukuti calondekwa kutuma mwina witu Epaflodito kunomuli. Wene mulondezi, nupya muomvi ni cita ca Mwene, ndi vino indi. Mwemo mwamutumile kuti aiize mukungazwa. 
Lelo ndakai akulondesya kulola mwemwe mwensi. Wene watasakamikwa pamulandu wakuti muvwa vino wali mulwale. 
Cumi kwene, wene wali mulwale pipi nu kufwa. Lelo Leza wali nu luse panoli, na pali nene kwene, nga wansunzile ku kuntanyomelwa nu ulanda.
Ndakai nkulondesya kutuma Epaflodito kunomuli pakuti muye ni nsansa zya kumulola nupya, na kuti ulanda uno indi nao usile. 
Mumuzengele nu luzango wa mwina akatumikila Mwene. Mwapeela mucinzi ku antu yonsi ali nga aliwe, 
pano wene nga waponzizye umi wakwe, nupya wali pipi nu kufwa pamulandu wa mulimo wakwe Klistu, kuti ampeele wazwilizyo uno mwemo mwaposiwe ku mpela.
Mukumalila inane, muye nu luzango mu Mwene. Ntasakamile ndi namulembela nupya vintu vino namulembile nkolelo. Endi, cingamuzipila kuti ncite vii.
Cenjelini na antu ankalwe wakwe yasimbwa. Kuli kuti yakacita ya viipe aonsi akakonkowezya kuceka nkanda ku mili. 
Swemo tusi wakwe alio, pano twasilamulwa mucumi, tukapepa Leza kupitila mu maka yakwe Mupasi Wamuzilo nga nu kuitumika muli Klistu Yesu. Swemo tusyataila vino yakacita ku mili. 
Ndala nalondanga nani kwene nga nataile vya untunze, lelo ndi pali umwi akwelenganya ukuti wataila vya untunze nemo nalutapo. 
 Nemo nasilamwilwe lino nali na manda cinani (8) akuvyalwa, nupya nafuma mu luko lwa Izlaeli mu mutundu wakwe Benjamini. Mukuvyalwa, nene Muyebulai. Wa Mufaliseo, nemo nayelanga Masunde yakwe Mose ndi vino yaya. Lom 11:1 
 Nali nu muzonda cakuti nazunyanga iuvi. Nacitanga vyonsi vyawololoke vino Masunde yalanda, mu kucita vivyo ntatazile mfume mwanzila. 
Lelo vintu vyonsi ningapenda kuya vyasilesile, pamulandu wakwe Klistu. 
Kusi cintu cingaya nu muzano kuluta kumanya Klistu Yesu Mwene wane. Pamulandu wakwe Klistu nemo nasumba vyonsi kuya wa vikona, kuti muzano wane uye a Klistu 
nu kuilundanya cuze kunoli. Ndakai ntakweti wololoke ukaiza pa kuyela Masunde. Lelo wololoke uno nkweti ukaiza kupitila mu kuya nu utailo muli Klistu, uno ukafuma kuli Leza nupya wimikwa pa utailo. 
Cino nkulonda ukumanya Klistu na maka yano amulenzile kuzyukuka kufuma ku afwe. Nkulonda kukuma ku macuzi yakwe nga nu kufwa ndi vino wene wafwile. 
Mu kupaalila kuu nani nkize nkazyukuke kufuma ku afwe.
Cumi nemo ntali mfikilizye cikongwani cino Leza wampela, nupya nsi mufumaluke. Nkusimula nu kwezya kuti ince mpelwe cilambu ca ucimvyo cino Klistu wanteyanyizizya mpiti pa kundonka. 
Mwe yacuza, nemo ntakwelenganya ukuti nafikilizya cikongwani mpiti. Lelo cintu conga cino nkacita ukwilila vya cisila nga nu kwika mwenzo onsi ku vya nkolelo. 
Caleka nkasimwila ulunga ni cikongwani kuti ince mpelwe cilambu kwiyulu, icili ulwamo lwakwe Leza muli Klistu Yesu.
Swensi kwene swe muno twakula ku vya mupasi tulinzile kukwata kwelenganya kuu. Lelo ndi yamwi munomuli yakweti kwelenganya kuze, Leza alalenga kuti cii cimanyikwe paswe kunomuli. 
Nanti cingaya vivyo, lekini swemo twaya nkolelo kulingana nu utantiko uno twalondela kufika na ndakai.
  Mutwalilile kukolanya vino nkacita, inane. Mwike mano pali yao alondela cilangililo cisuma cino twamulanga. 
Ilingi nkamunena ukuti antu aingi yakwikala wakwe yao asicindika imfwa yakwe Klistu pa lupanda. Na ndakai kwene nkulila minsozi pa kuswilizya kumunena 
ukuti antu yaa yalasumbwa kuzimo! Yene yakapepa inda zyao nu kuitumika pa vintu vino yalinzile ukuuvwa insonyi. Yene yakaelenganya sile pa vintu vya muno nsi.
Lelo sweswe ikazi ya mwiyulu nupya tukulolela Katuula witu Mwene Yesu Klistu. 
Wene alasenula mili itu itonte iyakufwa kuti ikolane nu mwili wakwe uwalulumbi. Wene alacita cii pa kuomvya maka yano wakwata akucimvya vintu vyonsi.
Caleka, mwe inane nupya akundwe yane, nkulondesya ku mulola. Endi, lolini vino mukanzanzya, na vino nemo nkaitumika pamulandu winu. Nkumupapata kuti muye azyansye mu Mwene.
We, Yuodia na Sintinke, nkumupapata kuti mwauvwana pano mwemwe yamangu aina mu Mwene. 
Nawe kwene, we cuza wa cumi pa mulimo witu, nkulonda kuti wazwe yamama yaa. Pano yene yaombisye cuze pamwi nani mukusalanganya Landwe Lisuma, pamwi na Klementi nga na aomvi yanji yonsi yano ndakai mazina yao yalembwa mu lupapulo lwa umi.
Mwazanga mu Mwene. Nupya kwene nkuti mwazanga! 
Mwalanga kuteka mwenzo ku antu onsi. Mwene akwiza zuwa. 
Mutasakamikwa pa cintu cili consi, lelo pepini pamulandu wa vintu vyonsi, mule mukulenga Leza nu kutaizya mu myenzo.
Lyene pamulandu wakuti mwemwe yakwe Klistu, Leza alamupeela mutende uno kusi umuntu nanti wenga angaumanyikisya. Mutende kwene uu, ulatungulula umi winu ni myelenganyizizye inu.
Mukumalila, inane lekini myenzo inu izulemo kwelengenya vintu visuma vilinzile kutasiwa, ivya cumi, ivya mpomvu, visanguluke, viyembe, nga ni vyakucindikwa. 
Mwacita vino mwasambilila kufuma kunondi, vyonsi vino navwanzile na vino mwaweni nkucita. Alino Leza wino akatupeela mutende, alaya namwe.
Mu umi wane mu Mwene, caya ica luzango cuze kunondi ukuti pacisila ca nsita ntali mwemo alino mwatandike nupya kunsakamala. Ntakusenula ukuti mwemo mwatile kunsakamala. Mutakweti sile insita yakucita vivyo. 
Ntakulanda vii pa kwelenganya ukuti nuulilwa cimwi, lelo pano nasambilila kwikuta vino nakwata. 
Namanya vino cikasenula, kuulilwa nanti kuvulilwa. Nasambilila nkama ii, pakuti kuli konsi, nu mu nsita ili yonsi, inje mwikute, na lino nindya na lino indi ni nzala, na lino nkweti vingi nanti vinono. 
Klistu wampeela maka akulungatana ni miyele ili yonsi.
Lelo mwacisile cisuma pa kungazwa lino nali mu nsita ya ntazi. 
 Mwe ina Filipi mumanyile ningo ukuti lino nafumile ku Makedoniya mu manda yano natandike kukosola Ilandwe Lisuma, mwemwe sile mwali iuvi lino lyangazwilizye. Mwemwe mwakumile ku mawila yano napokelile nga na yano napeelanga. 
 Na lino nali mu Tesalonika mwemo mwangazwilizye maila avule pali vino nulilwe. 
Asi pamulandu wakuti nkulonda sile kupokelela cimwi kufuma kunomuli, lelo nkulonda kuti namwe mupokelele upolelelo kufuma mu kupeela. 
 Napokelela vyonsi, ndakai ntuulilwa. Nupya napokelela mawila yano Epaflodito wandetile kufuma kunomuli. Yene yakoline wa mununko usuma uwa wila uno wapelwa kuli Leza, impolelwa ino yapokelelwa na Leza nupya iya kumuzanzya. 
Leza wane umukama cuze, nupya muli Klistu Yesu wene alamupeela vyonsi vino muulilwa. 
Alumbanyiwe Leza nupya Tata witu manda pe! Ameni.
Mundamukile antu yakwe Leza yonsi yakwe Klistu Yesu. Aina itu yano ali nani yamulamuka. 
Antu yakwe Leza yonsi ali kuno yamulamuka, maka maka yao akatumikila mwi sano lya Mulasi uwaku Loma.
Cikuku ca Mwene Yesu Klistu ciye namwe mwensi.
