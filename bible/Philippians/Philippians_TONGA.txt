Ndiswe ba Paulu a Timoti babelesi ba Kilisito Jesu, tulamujuzya nyoonse nobasyomi bamuli Kilisito Jesu, bali mu Filipi, antoomwe abaalu abakutausi. 
Leza Taata a Mwami Jesu Kilisito amubede aaluse akumupa luumuno.
Ndalumba Leza wangu lyoonse nendimuyeeya. 
Ciindi coonse nendimukombela, ndalumba Leza cakukondwa, 
nkaambo kazyoonse nzimwakacita mukundigwasya kumwaya Makani Mabotu kuzwa nimwakaatambula kusikila sunu. 
Alimwi ndilisinizizye kuti Leza wakatalisya mulimo mubotu ooyu mulindinywe uluuindilizya akuyooumanizya mubuzuba Jesu Kilisito aakuboola. 
Ndeelede kuti mmuyeeye boobo nywebo nyoonse nkaambo ndilamuyandisisya kapati nywebo nomwakatambula luse lwa Leza mbulindime, ndi mubwaange aneli mukukwabilila akuyumya Makani Mabotu. 
Leza ulizi kuti ndimusukeme nyoonse aluyando lwini luli mbuli lwa Kilisito Jesu.
Ndakomba kuti mukomene mukuyanda, kuziba, akumvwisya koonse. 
Ndendilyo nomutizibe kusala ziyandika kapati, eelyo mulalondoka akubula kampenda nimulindila buzuba Jesu Kilisito aakuboola. 
Alimwi buumi bwanu bulatondezya micito iiluleme iizwa kuli Jesu Kilisito kuti boonse balemeke akulumbaizya Leza.
Ndiyanda kuti muzibe, nobakwesu, kuti eezyo zyakandicitikila zyakagwasya kapati kumwaisya Makani Mabotu. 
Aboobo balizi boonse balindizi baŋanda yamwami abamwi kuti ndaangidwe nkaambo ka Kilisito. 
Nkaambo kakuti ndimwaange, bakwesu banji bakaba basicamba kusyoma Mwami akukambauka Majwi aa Leza cakutayoowa.
Nkobali bamwi bakambauka zya Kilisito nkaambo kamunyono akuyanda kukazyanya, pele nkobali bakambauka amyoyo mibotu. 
Aaba mbabamukambauka caluyando, alimwi balizi kuti Leza wakandipa mulimo wakukwabilila Makani Mabotu. 
Bamwi tabakambauki zya Kilisito camasimpe. Mbaasikuliyanda alimwi bayanda kundiyungizizya mapenzi mubwaange bwangu.
Ino ntyani? Nikuba kuti kabakambauka cakuupaupa aameso nikuba mulusinizyo, kunyina mbocibede kufumbwa buyo kuti kabakambauka zya Kilisito. Ncenciceeco ncekkomanina. 
Iiyi, aboobo ndinoociya bukkomana. Nkaaambo ndizi kuti kwiindila mukukomba kwanu akugwasya kwa Muuya wa Jesu Kilisito njooangununwa. 
Ndalindila amoyo woonse kuti nsikooyoofwa nsoni pe. Pele njandisisya kapati kuti lyoonse ndibe aacamba akulemeka Kilisito amubili wangu, nikuba kubuumi nikuba kulufu. 
Ino buumi ninzi kulindime? Nkaambo Kilisito ulaandime, eelyo kufwa nimpindu mpati. 
Kuti naa kupona kukundipa ciindi cakubeleka milimo iitondezya micelo, nsizi ncenga ndasala. 
Ndajata maanka-maanka. Kuyandisya kwangu nkwakuunka kuli Kilisito, kayi ncibotu kwiinda! 
Pele nkaambo kandinywe cileelede kuti nkecipona. 
Aawo nsidonaiki pe, alimwi ndizi kuti ndinoocipona akukkala anywebo nyoonse, kuti lusyomo lwanu lukomene akumukondelezya. 
Aboobo ndazoosika kulindinywe, muzooba aazyakulikankaizizya muli Kilisito nkaambo kandime.
Lino cipati ncakuti bukkale bwanu bweendelane a Makani Mabotu aaamba zya Kilisito. Nikuba kuti mboole kuzoomubona, naa nkeli kulaale, njanda kuti ndimvwe kuti mulizuunyene amoyo omwe. Alimwi njanda kuti ndimvwe kuti muli aamuzeezo omwe alimwi akuti mulagwasyanya kukwabilila lusyomo ndomujisi mu Makani Mabotu. 
Mutalekeleli basinkondonyoko kuti bamukonge nikuba munzila iili buti. Eezi ziyootondezya kuti balo bayoonyonyoonwa pele nywebo muyoofutulwa. Leza nguutikamucitile eezi, 
nkaambo wamupa ciindi kutali cakubelekela Kilisito buyo mukusyoma pele amukumupengela. 
Aboobo nywebo mulwana nkondo njiyonya njimwakabona nkelwana, alimwi njecilwana aono mbuli mbomumvwide.
Mwayumizigwa nkaambo muli omwe a Kilisito alimwi luyando lwakwe lwamuumbulizya. Muuya Uusalala wamuswaanganya, nkaako mulijisi lubomba ankumbu kuli umwi aumwi. 
Aboobo ndamulomba kuti mundikkomanisye kapati mukumvwana amukukamantana caluyando. Mucite eezi camoyo amuzeezo omwe. 
Mutaciti cintu niciba comwe cakulikankaizya nikuba kulisumpula, pele amulibombye, muntu amuntu ayeeye kuti beenzinyina balamwiinda. 
Tamweelede kuyeeya zimugwasya nobeni buyo pe, pele umwi aumwi uleelede kugwasya mweenzinyina. 
Amube aamoyo uuli mbuli yooyo wakajisi Kilisito Jesu.
Walo wakali aabube bwa Leza,
Pele wakalibombya kwiindilila naakabweza ciimo camuzike
Eelyo naakaba muntu boobo,
Nkankakaako Leza ncaakamusumpula kwiindilila
Wakacita oobo kuti boonse bakujulu, aansi akunsi anyika,
Nkabela boonse bayooamba kuti Jesu
Lino nobayandwa bangu, mbubonya mbuli mbumwakali kuswiilila nindakali aandinywe, lino amuswiilisisye ciindi nentali aandinywe. Aboobo amwiindilizye kubeleka cakuyoowa akuzyangama kweendelana alufutuko lwanu. 
Nkaambo ngu Leza uubeleka mulindinywe kuti muyande akucita eezyo zimubotela.
Amucite zintu zyoonze cakutatongooka nikuba kukazyanya, 
kutegwa mubule kampenda, mulondoke mbuli bana ba Leza batakwe kapa akati kabantu bapilingene balubizya beenzinyina. Akati kabantu bali boobo mulamweka mbuli mimuni iili mujulu 
mukubapa majwi aabuumi cakuti njooba aacakulisumpwida ciindi Kilisito aakuboola alimwi. Ndendilyo nikuyoozibika kuti nsindaazuzaanina cabuyo naa kubeleka abunkutwe cabuyo. 
Ambweni bulowa bwangu buyootilwa mbuli cipaizyo cipegwa alusyomo lwanu kuli Leza. Kuti naa kacili boobo ndilakondwa akusekelela andinywe nyoonse. 
Mbubonya buyo oobo nywebo muleelede kukondwa akusekelelela andime.
Mwami Jesu ayanda ndilafwambaana kumutumina Timoti, kuti moyo wangu uzookkale ndazoomvwa zyandinywe. 
Ndinyina uumbi uuli mbuli nguwe uuyeeyesya zyandinywe pe. 
Bamwi bayanda buyo kuligwasya lwabo beni, tabayeeyi makani aa Kilisito Jesu pe. 
Pele mulizi kuti bukkale bwa Timoti bwaboneka kale kuti mbubotu. Mbubonya mbuli mwana mbwabeleka awisi, awalo wabeleka andime kugwasya milimo ya Makani Mabotu. 
Aboobo ndisyoma kuti ndilamutuma kufwambaana, ndaziba mbozitindibede zintu. 
Pele ndasyoma kuti, Mwami ayanda, ndizoofwambaana kusika lwangu ndemwini.
Lino ndayeeya kuti kuleelede kumuboozezya Epafuloditasi mukwesu similimoma alimwi ngusilumambama. Mwakamutuma kuti andigwasye. 
Lino ulamuyeeya nyoonse alimwi ulipengede mumoyo nkaambo mwakamvwa kuti wakali kuciswa. 
Ncobeni wakali kuciswa kapati kayanda kufwa. Pele Leza wakamubeda aalweengelelo, kutali nguwe buyo pele andime, mukuti intayungizilwi mapenzi atala lyayaayo ngejisi kale. 
Nkankakaako nceyanda kumubweedezya cakufwambaana kuti mwamubona mukkomane alimwi akuti kulibilika kwangu kuceye. 
Aboobo amumutambule alukondo lupati mbuli munyoko mu Mwami, bantu bali mbuli nguwe beelede kulemekwa. 
Wakali aafwiifwi kufwa akaambo kamilimo ya Kilisito. Wakasanga buumi bwakwe kuti amanizye milimo eeyo yakundigwasya njomwakali kundiyandila.
Alimwi, nobakwesu, ndati amusekele mu Mwami. Kumulembela zintu zindakamulembelede kale takundilemyi pe, alimwi kulindinywe cilagwasya. 
Amubacenjelele aabo basofweede mbuli babwa, bacita zibi, aabo bapalula buyo mubili. 
Nkaambo swebo ndiswe bapalule beni-beni, notusolwedwa a Muuya mukukomba Leza. Tulalikankaizya nkaambo ka Kilisito Jesu, tatusyomi zyabuntunsi pe. 
Takuli kuti mebo ndabula ncesyoma kuti ndikankaizye. Kuti naa kuli muntu uuyeeya kuti ulijisi zintu zili boobo zyakulikankaizya mebo ndamwiinda. 
Nindakazyalwa, ndakapalulwa mubuzuba bwalusele. Ndimusyobo wa Isilayeli, wamusyobo wa Benjamini. Ndi Muhibulu wa Bahibulu. Kwaamba zya Mulawo wa Bajuda, ndakali Mufalisi. 
Ndakali munkutwe cakuti ndakapenzya mbungano. Kwaamba zyabululami buzwa ku Mulawo bantu bakandibona kuti ndinyina kapa.
Pele nkaambo ka Kilisito zyoonse nzindakali kuyeeyela kuti nzyampindu, sunu ndazibona kuti nzyabuyo. 
Ncobeni, zintu zyoonse ndaziziba kuti nzyabuyo nkaambo kampindu mpati njelaayo mukuziba kuti Jesu Kilisito Mmwami wangu. Nkaambo kanguwe ndasiya zyoonse akuzibona mbuli zifuse mukuti ndijane Kilisito, 
akujanika mulinguwe. Nsilibikki kuti ndimululami mukubamba Mulawo, pele bululami bwangu buzwa mukusyoma Kilisito, bululami oobu buzwa kuli Leza alimwi bulakwabililwa alusyomo. 
Ncendiyanda ncakuti ndizibe Kilisito anguzu zyakamubusya. Ndimvwe mapenzi aakwe akuba mbuli nguwe mulufu lwakwe, 
kuti ndacita boobo nkajane buumi mububuke bwabafu.
Takuli kwaamba kuti ndatambula kale eezi naa kuti mebo ndililondokede kale, pele ndazuzaana kuti nkajate zintu eezi nkaambo Kilisito Jesu wakandijata kuti mbe wakwe. 
Nobakwesu, nsiyeeyi kuti ndazijana kale pe. Pele cintu comwe ncecita nceeci, ndasiya zyoonse zili musule, ndidunamina buyo zintu zili kumbele. 
Aboobo ndizuzaanina kumpa iili kumbele, kuti nkajane bulumbu bwakujulu mbwatwiitila Leza muli Kilisito Jesu.
Lino swebo toonse notusimide kale tweelede kuyeeya zeezyo. Kuti naa kuli umwi uuyeeya bumbi, Leza ulamuyubunwida eezyo. 
Nikuba buti, atujatisye eezyo nzitwakajana kale.
Nobakwesu, amwiiye ndime, alimwi amutobele aabo beenda munzila njitwakamwiisya. 
Lyoonse ndilamwaambila, alino ndiyanda kwiinduluka cakulila, kuti nkobali banji batondezya mubuumi bwabo kuti mbaasinkondonyina akukambauka kwakuti Kilisito wakatufwida aciingano. 
Kumamanino bayoonyonyoonwa nkaambo leza wabo nzintu zibotya mubili. Balisumpwida zeezyo nzibakeelede kufwida nsoni. Mizeezo yabo iili aazintu zyabuntunsi. 
Pele swebo munzi wesu uli kujulu, nkabela Mufutuli ngotulindila uyoozwida nkuko. Ooyo ngo Mwami Jesu Kilisito, 
uyoosandula mibili yesu yabuntunsi kuti ikabe mbuli mubili wakwe wabulemu, kwiindila munguzu zikonzya kuzunda zintu zyoonse kuti azilele.
Nkaako nobakwesu, bayandika, mbeyeeya bandikkomanisya, alimwi mbelisumpwida, amwiime cakuzyandamana mu Mwami nobayandwa bangu.
Lino ndabakumbila ba Yuwodiyasi a Sintike kuti bamvwane mu Mwami. 
Alimwi ndakukumbila ayebo omubelesima mwini-mwini kuti ubagwasye bamakaintu aaba, nkaambo bakabeleka kapati antoomwe andime mukumwaya Makani Mabotu. Alimwi bakabeleka a Kilementi ababelesima bamwi bali aamazina aalembedwe mubbuku lyabuumi.
Amusekelele mu Mwami lyoonse, alimwi ndati, amusekelele! 
Bantu boonse abazibe kulibombya kwanu. Mwami uli aafwiifwi. 
Mutalibiliki acintu niciba comwe pe, pele lyoonse amukumbile akoombookela Leza nzyomubula amoyo wakulumbaizya. 
Eelyo luumuno luzwa kuli Leza lwiinda busongo boonse luyoobamba myoyo yanu amiyeeyo yanu yoonse muli Kilisito Jesu.
Kumananino nobakwesu, amuyeeye zibotu azitembaulika zyoonse zili zyakasimpe, zilemekeka, ziluleme, zisalala, zyeebesi, alimwi azyabulemu.
Amutobele nzimwakaiya akutambula kuzwa kulindime antoomwe anzimwakamvwa kulindime anzimwakabona nkecita. Eelyo Leza uupa luumuno uyooba aandinywe.
Ndasekelela kapati mu Mwami kuti ono nikwainda ciindi cili mbocibede mwatalika alimwi kubonesya kuti mulandiyeeya. Mwakali kundiyeeya ncobeni, pele mwakabula ciindi cakutondezya boobo. 
Nsyaambi eezi mbuli kutongooka kuti kuli ncebulide pe, nkaambo ndakaiya kuti kufumbwa ncejisi ncecico. 
Ndilizi bucete mbobubede alimwi akuba azinji mbokubede. Muli zyoonse ndakaziba maseseke aakukkuta akwiilala, kuba azinji akubula. 
Ndakonzya kucita zintu zyoonse nkaambo Kilisito nguundipa nguzu.
Nikuba boobo mwakacita kabotu mukundigwasya mumapenzi aangu. 
Alimwi nywebo no Bafilipi, mulizi nobeni kuti mumazuba mataanzi aakukambauka Makani Mabotu ciindi ncindakazwa ku Masedoniya kaatakwe mbungano iimbi yakali kundigwasya mukubbadela akutambula, ndinywe buyo nyolikke. 
Ciindi nindakali ku Tesalonika mwakanditumina zyakuligwasya ciindi aciindi. 
Kutaamba kuti ndiyanda zipego zyanu buyo, pele ndiyanda kuti mmulelekwe akaambo kabwaabi bwanu. 
Ndakazitambula zyoonse aboobo zyandizulila. Ndilijisi zyoonse nzyendiyanda ono, nkaambo ndakatambula kuli Epafuloditasi zipego eezyo nzimwakanditumina. Ncipego cabweema bubotu, cili mbuli cipaizyo citambulika cibotezya Leza. 
Eelyo Leza wangu uyoomupa zyoonse nzyomubula mukweendelana abuvubi bwakwe bwamubulemu buli muli Kilisito Jesu. 
Leza Taata alemekwe lyoonse alyoonse. Akube boobo!
Amubajuzye basalali boonse muli Kilisito Jesu. Bakwesu boonse balaandime balamujuzya. 
Basyomi boonse balamujuzya, kwaambisya aabo babeleka muŋanda ya Muleli Mupati. 
Luse lwa Mwami Jesu Kilisito lube aandinywe nyoonse.
