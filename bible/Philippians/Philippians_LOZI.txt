  Liñolo le, li zwa ku Paulusi ni Timotea, batanga ba Jesu Kreste. Lu ñolela balumeli kaufela ba ba yahile mwa Filipi, ba ba lumela ku Jesu Kreste, hamohocwalo ni bazamaisi ba keleke ni batusi ba yona.
Mu fiwe sishemo ni kozo ki Mulimu Ndat'a luna ni Mulena Jesu Kreste.
Kamita ha ni mi hupula, ni itumela ku Mulimu wa ka, ka ku mi lapelela ku yena. 
Nako kaufela ha ni mi lapelela, ni lapela ni nze ni tabile. 
Ni eza cwalo kabakala mukwa o mu ni tusize ka ona mwa ku hasanya Litaba ze Nde ku kala ka lizazi la pili, mane ku t'o fita nako ye. 
Ni na ni niti ya kuli Mulimu, ya kalile musebezi o munde wo ku mina, u ta zwelapili cwalo, a nz'a u kondisa mane u felelele ka Lizazi la Jesu Kreste. 
Mu mwa pilu ya ka ka nako kaufela! Mi kwa ni swanela ku ikutwa cwalo kabakala mina kaufela, kakuli mu kopanezi kamukana litohonolo le ni filwe ki Mulimu, i be cwale ha ni inzi mwa tolongo, kapa ha ne ni sa kona ku lwanela ni ku tiisa Litaba ze Nde ni nze ni lukuluhile. 
Mulimu wa ziba kuli ni bulela niti ha ni li ni mi lata kaufela ka lilato le lituna la Jesu Kreste.
Mwa tapelo ye ni fitisa ku Mulimu bakeñisa mina ni kupa kuli lilato la mina li hule mwa zibo ni mwa kutwisiso kaufela. 
Kamukwacwalo mu ka kona ku lumelela ze lukile kaufela, kuli mu lukuluhile kwa masila kaufela ni kwa ku nyaziwa ka Lizazi la Kreste. 
Bupilo bwa mina bu ta tala ze lukile feela, ze kona ku fiwa ki yena Jesu Kreste a nosi, ili zeo kanya ya Mulimu i ta lumbiwa ka zona.
Banabahesu, ni lakaza kuli mu zibe se. Lika ze ni tahezi li tusize luli ku zwisezapili Litaba ze Nde. 
 Mane balibeleli ba ndu ya mulena ni ba bañwi kaufela ba ziba hande-nde kuli ni mwa tolongo kakuli ni mutang'a Kreste. 
Ha ba ni bona mwa tolongo, banabahabo luna ba bañata ba tiya mwa ku sepa Mulena. Bundume bwa bona bwa ekezeha ka nako ni nako, mi ba luta Linzwi la Mulimu ba sa sabi se siñwi.
Ki niti kuli ba bañwi ku bona ba luta za Kreste kakuli ba ni shwela muna, mi ba bata likañi. Kono ba bañwi ba luta za hae ka lipilu ze nde. 
Bao, ba eza cwalo ka lilato, ba nze ba ziba kuli Mulimu u ni file musebezi wa ku lwanela Litaba ze Nde. 
Ba bañwi ha ba buleli za Kreste ka busepahali, kono ili ka moya wa likañi, ba nze ba hupula kuli, ka ku eza cwalo, ba ka ni zieza ni ku fita, ha ni sa li mwa tolongo.
Ha ku na taba! Na, kwa ni tabisa kuli ku lutwe ka Kreste ka mukwa ufi kamba ufi, mihupulo ya bona niha i ka ba ye minde kamba ye maswe. Mane ni ka na ni taba cwalo. 
Ni ziba kuli kabakala litapelo za mina, ni tuso ya Moya w'a ni fa Jesu Kreste, ni ta lukuluha kwa mafelelezo. 
Takazo ya ka luli, ni sepo ya ka, kikuli ha ni na ku palelwa musebezi wa ka, kono ka linako kaufela, sihulu ka yona nako ye, ni ta ba ni bundume, ili kuli ka butu bwa ka kaufela ni tise kanya ku Kreste, i ka ba ni sa pila kamba ni shwile. 
Kakuli bupilo kiñi? Ku na, bupilo ki Kreste, mi lifu ki ñambeko fahalimw'a bufumu bwa ka. 
Kono mwa bupilo, haiba ni sa kona ku eza musebezi o' na ni tuso, fo ha ni zibi se ni lukela ku keta. 
Ni swalehile kafa ni kafa. Ni lakaza hahulu ku siya bupilo bo, ni y'o ina ni Kreste, ili nto ye nde ka ku fitisisa. 
Kono kabakala mina, i ne i ka ba nto ya butokwa hape ha ne ni ka pila. 
Ni kolwa cwalo, mane ni ziba kuli ni ta pila. Ni ta ina ni mina kaufela, ku mi tusa ku zwelapili ni ku ba ni tabo mwa tumelo. 
Cwale, ha ni ka ina hape ni mina, mu ka kona ku itumba hahulu ka na, mwa bupilo bwa mina ni Jesu Kreste.
Kono ku be cwañi ni cwañi, nto ya butokwa kikuli mwa bupilo bwa mina, mu pile ka mukwa o' lumelelana ni Litaba ze Nde za Kreste kuli, haiba ni ta kona kapa ni ta palelwa ku t'o mi bona, ni utwe kuli mu tiile hamoho mwa mulelo u li muñwi, ni kuli mu lwanela hamoho ni ka pilu i liñwi tumelo ya Litaba ze Nde. 
Mu si ke mwa saba lila za mina. Mu tiye lipilu! Fo i ta ba sisupo sa kuli ba ta sinyeha, mi mina mu ta puluswa. Mi ku puluswa koo ku zwa ku Mulimu! 
Kakuli mu filwe litohonolo la ku sebeleza Kreste, isiñi ka ku lumela feela ku yena, kono ni ka ku mu nyandela. 
 Cwale mu swalisane ni na kwa ku lwana. I sa li yona ndwa yeo ye ne mu ni boni ni nze ni i lwana, yeo ni sa i lwana ni cwale sina mo mu zibela.
Tumelo ya mina ku Kreste i tiisa maata a mina, nji? Lilato la hae la mi omba-omba, nji? Mu na ni kopano ni Moya o Kenile, nji? Mu na ni makeke ni lilato ku ba bañwi, nji? 
Hakulicwalo, ni mi kupa kuli mu taleleze tabo ya ka ka ku ba ni mihupulo ye swana, ka ku latana ka lilato le li swana, ni ka ku ba ni moya ni muhupulo u li muñwi. 
Mu si ke mwa eza sika sifi kapa sifi ka ku ipahamisa, kamba ka takazo ya ku itumba ko ku si na tuso. Mu ikokobeze yo muñwi ku yo muñwi, mi mu si ke mwa hupula kuli mu fita ba bañwi. 
Mu tokomele za ba bañwi, isiñi za mina feela. 
Mu be ni maikuto a n'a li ku Jesu Kreste.
Yena ya n'a li Mulimu luli ku
Mane, ka ku lata kwa hae, a tuhela
A lumela ku ikokobeza ni ku fita,
Kabakaleo, Mulimu a mu pahamiseza
  Mi cwale, ka likute le li lukela Libizo la Jesu,
Mi kaufela li bulele patalaza kuli Jesu
Cwalehe, balikani ba ka, sina mo ne mu ni utwelanga kamita ha ne ni sa inzi ni mina, ku tokwahala hahulu ni ku fita kuli mu ni utwe niha ni li kwahule ni mina. Ka sabo ni ka ku ngangama, mu eze misebezi ye bonisa kuli mu pulusizwe. 
Mulimu ya inzi ku mina nako kaufela, u sebeza mwa lipilu za mina, a nz'a mi susueza kuli mu tabele mi mu eze se si latwa ki yena.
Mu eze lika kaufela mu sa bilaeli, mi mu sa tongoki. 
 Kacwalo mu ka ba ba ba sa nyazahali ni ba ba kenile, bana ba Mulimu ba ba kondile, mwahal'a batu ba ba si ka luka ni ba ba maswe ba lifasi le. Mu swanezi ku benya, mwahal'a bona, sina linaleli ha li monyeha mwa mbuyumbuyulu. 
Mu be ba ba cwalo mu nze mu ba iseza linzwi la bupilo. Ha mu eza cwalo, ni ka ba ni libaka le ni ka itumba ka lona, kabakala mina, ka Lizazi la Kreste, kakuli ku ta bonahaza kuli ku sebeza ni ku ikataza kwa ka kaufela ha ku si ka ba kwa mbango.
Mwendi mali a ka, kikuli bupilo bwa ka, a ka sululwa sina mpo fa sitabelo se si fitiswa ki tumelo ya mina ku Mulimu. Haiba ku lukela ku ba cwalo, fohe ni ka taba, ni kopane ni mina kaufela mwa ku taba kwa ka. 
Mi kamukwaoswana, ni mina cwalo mu swanezi ku taba, mu kopane ni na mwa ku taba kwa mina.
Ni na ni sepo ya kuli, haiba Mulena Jesu a lata cwalo, ni ka lumela Timotea ku mina kapili kuli ni t'o tiya pilu ha ni ka t'o utwa za mina. 
Ki yena feela ya na ni maikuto a swana ni a ka, mi ya bata luli ku mi tusa. 
Ba bañwi kaufela ba tokomela za bona feela. Ha ba tokomeli za Jesu Kreste. 
Mane mina kasibili mwa mu ziba. Mu iponezi mw'a n'a sebeleza ni na, ka busepahali, sina mwana h'a sebeza ni ndat'ahe, ku zibisa Litaba ze Nde za Mulimu. 
Ni sepa ku mu lumela ku mina kapili, ha ni se ni zibile kuli ku ta ba cwañi ku na. 
Mi ni na ni sepo ku Mulena kuli, ni na kasibili, ni ta kona ku t'o mi bona kapili.
Ni hupuzi kuli i ne i ka ba hande ha ni ka mi kutiseza mwanahabo luna Epafrodite, ya sebelize ni ku lwana kwatuko a ka, yena ye ne mu ni lumelezi kuli a t'o ni tusa. 
Epafrodite u lakaza hahulu ku t'o mi bona kaufel'a mina. U bilaela hahulu ha mu utwile kuli n'a kula. 
U kulile, ki niti, mane u batile ku shwa. Kono Mulimu a mu shwela makeke, mi isiñi yena feela. A shwela ni na makeke kuli ni si ke na tahelwa ki maswabi a matuna ni ku fita. 
Kiha ni na ni takazo ye tuna cwale ya ku mi lumela yena kuli ni mina mu tabe ha mu ta mu bona hape, mi maswabi a ka a fele. 
Mu mu amuhele ka tabo, inge mwanahabo mina ku Mulena. Mu swanezi ku bonisa likute kwa batu ba ba swana ni yena. 
Luli u itobohile bupilo bwa hae, mane u batile ku shwa kabakala musebezi wa Kreste, kuli a ni tuse ni ku eza ze ne mu sa koni ku eza mina.
Ka ku feleleza, banabahesu, Mulena a mi fe tabo ye tuna ka ku kopana hamoho ni yena. Ha ku ni katazi ku kutela hape ze ni se ni ñozi pili, kakuli li ka tusa kwa ku mi sileleza. 
Mu tokomele ba ba eza ze maswe, zona linja zeo, batu bao ba ba tundamezi ku holofaza mubili! 
Ba mupato wa niti ki luna, isiñi bona, kakuli lu lapela Mulimu ka Moya wa hae, mi lu itumba ka Jesu Kreste. Ha lu beyi sepo ya luna ku ze ezwa ki batu. 
Kwa utwahala kuli na, ni na ni mabaka ao ne ni ka beya sepo ya ka ku ze cwalo ka ona. Haiba u teñi mutu ya ka hupula kuli wa kona ku silelezwa ki ze ezwa ki batu, mutu yo ki na. 
 Ni isizwe kwa mupato ni nze ni na ni sunda i liñwi feela ya ku pepwa. Ka sipepo ni Muisilaele, wa lusika lwa Benjamine, ni Muheberu luli ya tezi. Haili ka ku buluka Mulao wa Sijuda, ne ni li Mufalisi. 
 Ka ku tukufalelwa Mulao ne ni nyandisa Keleke. Mw'a n'a ka konela mutu ku ba ya lukile, ka ku buluka litaelo za Mulao, fo ne ni si na mulatu. 
Kono lika zeo, ze ne ni bala kuli ki za butokwa, ka nako ye ni li talima inge ki sinyehelo, kabakala Kreste. 
Mi isiñi zeo feela, kono ni talima lika kaufela inge ki sinyehelo, kabakala bufumu bo butuna ni ku fita bwa ku ziba Jesu Kreste Mulen'a ka. Kabakala hae, ni ambukile lika kamukana. Ni se ni li talima inge matakala feela, ili kuli ni be, mi ni siyale ni Kreste, 
mi ni kopane ni yena luli. Ha ni sa ikuhumusa ni bulela kuli ni lukile ka ku mamela Mulao. Ki ka ku lumela ku Kreste ha ni li ya lukile. Ku luka ko ku zwa ku Mulimu, mi ku fiwa ku luka ki yena ka tumelo. 
Se ni bata feela, ki ku ziba Kreste ni maata a zuho ya hae, ku nyanda ni yena, ni ku swana ni yena mwa lifu la hae, 
ka sepo ya kuli ni na kasibili ni ta zuswa kwa bafu, ni pile.
Ha ni buleli kuli ni se ni fitile kwa sikonkwani kamba kuli ni se ni li ya lukile, batili! Kono, ni sa lika ku fumana mupuzo w'a ni bizelize Jesu Kreste. 
Luli banabahesu, ha ni hupuli kuli ni se ni fumani mupuzo. Kono ni eza nto ye ñwi. Ni libala ze kwamulaho wa ka, mi ni eza mo ni konela kaufela ku fita ku ze kwapili. 
Cwalehe, ni matela kwa sikonkwani kuli ni fumane mupuzo, ili bupilo sakata bwa lihalimu, bo Mulimu a ni bizeza ku bona, ka Jesu Kreste.
Kaufel'a luna, bakreste ba ba na ni kutwisiso, lu lukela ku ikutwa cwalo. Mi haiba ba bañwi ba mina ba na ni maikuto a fapahani, Mulimu u ta mi bonisa nzila. 
Kono ku be cwañi kapa cwañi, a lu zweleñipili mwa nzila ye lu zamaile ka yona ku fitela cwale.
  Mu like ku ni likanyisa kaufel'a mina, banabahesu. Lu mi file mutala o munde. Mu latelele ba ba zamaya ka ona. 
Ni se ni mi bulelezi hañata, mi ni sa kutela ku mi bulelela ni nze ni lotisa mioko. Ki ba bañata ba ba pila inge ki lila za lifu la Kreste fa sifapahano. 
Ba ta felela mwa ku sinyeha, kakuli mulimu wa bona ki mba ya bona. Ba itumba ka ze swanezi ku ba swabisa, mi ba hupula feela lika za lifasi le. 
Haili luna, munzi wa luna u kwa lihalimu, mi lu libelezi kuli Mupilisi wa luna, yena Mulena Jesu Kreste a zwe kwateñi. 
U ta fetula mubili wa luna o' fokola, ku u eza sina mubili wa hae wa kanya, ka maata ao a kona ka ona ku tisa lika kamukana mwatas'a puso ya hae.
Cwalehe, banabahesu be ni lata, be ni lakaza hahulu-hulu ku bona, mina ba ba ni tabisa, be ni itumba ka bona, mu tiyele cwalo ku Mulena, balatiwa ba ka.
Evodia ni Sintike, na mi kupa, na mi lapela, mu like ku utwana sina likaizeli fapil'a Mulena. 
Ni wena cwalo, mulikan'a ka ya sepahala, ni kupa kuli u tuse basali bao, kakuli ba sebelize ni na ka tata ku hasanya Litaba ze Nde za Mulimu, hamohocwalo ni Klementi ni ba bañwi batusi ba ka kaufela, bao mabizo a bona a ñozwi mwa Buka ya Bupilo.
Mu be kamita ba ba tabile ku Mulena. Hape ni sa kutela ni li, mu be ba ba tabile!
Mu be ni musa kwa batu kamukana. Mulena u tuha a taha. 
Mu si ke mwa ikataza ka lika lifi kamba lifi, kono ka nako kaufela mu kupe se mu tokwa ku Mulimu ka tapelo. Mu mu kupe ka pilu ye tezi buitumelo. 
Mi kozo ya Mulimu, ye fita kutwisiso ya mutu, i ta buluka lipilu za mina ni minahano ya mina ku Jesu Kreste.
Ka ku feleleza, banabahesu, mu hupule hahulu ze li ze nde, ni ze lukela ku lumbiwa ili lika za niti, ze kutekeha, ze lukile, ze kenile, ze tabisa, ni ze tumile ka bunde bwa zona kamukana. 
Mu like ku eza ze mu itutile ni ze mu fumani ku na, ze mu utwile ni li bulela ni ze mu boni ni li eza. Mi Mulimu, ya lu fa kozo, u ta ba ni mina.
Sina ha ni li wa Mulena, ni kile na taba hahulu kakuli, mwamulaho a nako ye telele, mu bile ni sibaka sa ku ni hupula hape. Ha ni buleli kuli ne mu se mu tuhezi ku ni hupula, kono ne mu si na sibaka sa ku bonisa cwalo. 
Ha ni buleli cwalo kakuli ni ikutwa inge ni tokwile se siñwi, batili. Ni itutile ku koliswa ki se ni na ni sona. 
Ni ziba kuli ku tokwa ku cwañi, ni ku atelwa kuli ku cwañi. Ni itutile ku sa bilaela kai ni kai ni ka linako kaufela, ni kule kamba ni shwe tala, ni atelwe kamba ni tokwe lika. 
Ni kona linto kamukana ka Kreste ya ni fa maata.
Kono ki hande hahulu ha mu ni tusize mwa maswenyeho a ka. 
 Mina Bafilipi kasibili, mu ziba hande kuli ha ni zwile kwa Masedonia, ha ne lu kala ku luta Litaba ze Nde, ki keleke ya mina feela ye ni tusize. Ki mina feela ba ba abelani ni na liñambeko ni lisinyehelo za ka. 
 Mane ha ne ni li mwa Tesalonika, ne mu se mu ni lumezi hañata lituso ze ne ni tokwa. 
Ha si kuli ni bata ku amuhela limpo, batili. Kono ni bata ku bona ñambeko ye mu ekelezwa. 
 Cwale, ni amuhezi hande ze mu ni lumezi kaufela, mi kwa ni likana, mane ni ku fita! Epafrodite h'a ni tiselize cwalo limpo za mina kaufela, ni se ni na ni ze ni tokwa kamukana. Zeo li swana ni nubu ya muunko o munati, sitabelo se si amuheleha ku Mulimu ni se si mu tabisa. 
Mulimu wa ka u ta mi bonela ku ze mu tokwa kaufela, a nz'a mi fa kwa bufumu bwa hae, ka mukwa o komokisa, ka Jesu Kreste. 
Kanya i be ku Mulimu Ndat'a luna kamita ni mita. Amen.
Mu lumelise balumeli kaufela ba ba li ba Jesu Kreste. Banabahesu ba ba inzi ni na ba mi lumelisa. 
Balumeli kamukana ba ba kwanu ba mi lumelisa, sihulu ba mwa ndu ya Sesare.
Sishemo sa Mulena Jesu Kreste si be ni mina kaufela.
