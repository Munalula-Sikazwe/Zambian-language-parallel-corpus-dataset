Etu aPawulu naTimotewu, anduŋu jaKristu Yesu, tudi nakuyisonekela mukanda, enu akwakujila ejima amudi Kristu Yesu ekala kuFwilipi, niatubiŋa nawankoŋi.
 Luwi lwikali nanenu nikuwunda kwakufuma kudi Nzambi Tata yetu nikudi Mwanta Yesu Kristu.
Chinaanukaŋa nsaŋu jenu jejima nasakililaŋa Nzambi yami.
Mafuku ejima chinayilembelelaŋa wejima wenu, nayilembelelaŋa namuzaŋalu,
nanochu chimwankwashaŋa kutwala nsaŋu yayiwahi kumbidi, kufumisha kwifuku datachi nikulelu.
Neluki chikupu chuma chochenichi, nami yena watachikili mudimu wawuwahi mudenu wakawukumisha nikwifuku daYesu Kristu.
Chachiwahi ami kutoŋojoka mwenimu hansaŋu yenu wejima wenu, nanochu chinekala nenu mumuchima wami, muloŋa mwatambwilaŋa luwi hamu nanami munyonji yami, nimukuhakwila nakukolesha nsaŋu yayiwahi.
Muloŋa Nzambi diyi chinsahu chami chinafwilaŋa kuyimona mukukeŋa kwaKristu Yesu.
Dichi nalombelaŋa kulonda kukeŋa kwenu kusweji kuvula mumaana nakashinshi kejima;
kulonda mushinshiki yuma yabadika kuwaha; kulonda mwikali alala, akadi nyiloŋa ndo-o nikwifuku daKristu;
musweji kusoŋa nyikabu yakuloŋa yafumaŋa kudi Yesu Kristu; kulonda kulemesha nikuhameka Nzambi.
Enu anakwetu, nakeŋi nami mwiluki nenu yuma yinamonami yinabalumuki kwikala yakutwala nachu nsaŋu yayiwahi kumbidi;
chakwila chinidi munyonji hansaŋu yaKristu chinatiyakani kudi mashidika ejima ahembaŋa mwanta, nikudi antu acheŋi.
Anakwetu amudi Mwanta amavulu anakwati ŋovu nanichi chinidi munyonji, hiyakusweja nankashi wulobu wakuhosha izu daNzambi chakadi woma.
Amu chalala ashimunaŋa Kristu chechima nantadi; amu nawa amushimunaŋa namuchima wawuwahi.
Wenawa diwu elaŋa chakukeŋa, nanochu chanelukuwu nawu anankunjiki mudimu wakuhakwila nsaŋu yayiwahi.
Hakwinza amakwawu ashimunaŋa Kristu chantadi hohu, himwalalaku; anatoŋojoki nawu asaŋumuni kunkabisha nanichi chinidi munyonji.
Nochu dinu chakala Kristu akumutiyakesha mwejima, hela mwakudimbana hela mwalala; mwenimu nazaŋalelaŋa, dimu nakazaŋalela nawa.
Muloŋa neluki nami chenichi chikumbalumukila chuma chakumpulwisha nachu, nanochu chimukunlombelela, nichakunyinkaŋawu Spiritu waYesu Kristu.
Natalilaŋa nankashi mwenimu nakuchiŋeja, nami kubuli chuma chakuntiyisha nsonyi; nikwati ŋovu, neyi chinelaŋa dikalu nikatataka nawa, kulonda amulemesheli Kristu mumujimba wami, hela nukuhanda hela nukufwa.
Muloŋa ami kwami kuhanda yowu Kristu, kufwa yowu kuheta.
Ilaŋa neyi nukuhanda mumujimba nukumwenamu nyikabu. Hineluki chuma chinukutondaku.
Muloŋa nidi nanyichima yiyedi; aha nakeŋi kufumahu niyi nakashakami naKristu, dichi chasweja nankashi kuwaha;
kwinza kushakama mumujimba nakuyikwashaŋa enu chabadika kulema.
Neluki chikupu nami nukushakamaŋa, eŋa, nukwikala nenu wejima wenu, kulonda muyaŋa kumbidi namuzaŋalu muchikuhwelelu;
kulonda chimwakanmona hinakenza cheŋi kudenu, mwakasweji kudisama mudi Kristu Yesu.
Chiŋa mushakamaŋa mwatelela nsaŋu yayiwahi yaKristu; kulonda hela neyi nakenza nakuyimona, hela neyi nakashakama kwacheŋi, nakatiyi chimwashakamaŋa, chimunemani mbe namuchima wenu wumu, nakutoŋojoka mwomumu, nakusweja kulwishila hamu chikuhwelelu chansaŋu yayiwahi;
nakubula kutiya woma wawantu akuyilekesha. Kudi wenawa hichuma chakwiluka nachu chamba kajilumukawu; ilaŋa kudenu hichuma chakwiluka nachu wamwinu wakudi Nzambi.
Muloŋa anayiteji hansaŋu yaKristu, bayi kukumina dakumukuhwelela hohuku, chiŋa nikumumwena ihuŋu nawa.
Muloŋa mwalwishaŋa kulwisha kumwamweni mudami, nihanu mwatiyaŋa nawu kudi kwoku.
Dichi neyi mudi Kristu mudi kukundeja, neyi mudi kudikwasha kwakukeŋa, neyi mudi kukundaŋana kwaSpiritu, neyi mudi kudikunda niwushona,
wanishenu muzaŋalu wami; mutoŋojokaŋa mwomumu, mwikali nakukeŋa kwokumu, mwikali namuchima wowumu niyitoŋojoka yoyimu.
Bayi mwila chuma chakuzuŋa hela chakudinka wantaku; chiŋa mutoŋojokaŋa yakudizoza, iwu atoŋojoki mukwawu, nindi wambadikami kuwaha.
Bayi muntu atoŋojokaŋa nsaŋu yindi hohuku, chiŋa nsaŋu jawakwawu nawa.
 Yitoŋojoka yadiŋi mudi Kristu Yesu yiikali nimudenu nawa.
Yena wekala mwomwekalilayi Nzambi, watoŋojokeli nindi kubwambuka naNzambi hichuma chakukakelaku,
ilaŋa wadilishili kwikala wakadi kulema, hakwikala mwekalila nduŋu, hakwikala chaduwu antu.
Chamumwenuwu himuntu, hakudizoza, hakwovwahilaŋa ho-o, ndo-o nikukufwa, eŋa kwokufwa kwahakulusu.
Dichi Nzambi nawa namutúmbakeshi chakubadika, namwinki ijina dabadika majina ejima;
kulonda mwijina daYesu manuŋu ejima akafukami, niamwiwulu, niahamaseki, niamwishina damaseki;
nimadimi ejima aketeji nawu Yesu Kristu diyi Mwanta, kulonda kulemesha Nzambi Tata.
Dichi enu akwetu nakeŋa, chimwovwahilaŋa mafuku ejima, kalakalenu mumwekeshi wamwinu wenwenu aweni nawoma nakuzaala, bayi hinashakamaŋa nanenu hohuku, chiŋa musweji nihanu hinidi kwacheŋi.
Muloŋa Nzambi diyi wakoŋaŋa mudenu nimuchima wakukeŋa kwila, nikwila kwakweni, mwakutiyayi yena kuwaha.
Ilenuŋa yuma yejima chakadi kunyinyita hela kufwila ntadi;
kulonda mwikali akadi hakuyinkela muloŋa, alala, anyana kaNzambi akadi hataminawu, mukachi kawantu amakonu aheŋa achinchika. Mukachi kawu mwatoŋekaŋa neyi manoŋu mumpata yamunu mwishina,
nakukwata izu dawumi kwiwulu; kulonda nakadisami mwifuku daKristu nami hinatemukili chamukunkuluku, hela kukabakana hinakabakeni chamukunkuluku.
Eŋa, hela akunhuŋunwina hachimuna chakukuhwelela kwenu chimwamuketwilaŋa Nzambi, neyi himulambu wakuhuŋununa, nukutiya kuwaha nakuzaŋalala hamu nanenu ejima.
Mwomumu ninenu mukutiya kuwaha nakuzaŋalala hamu nanami nawa.
Nakuhweleli mudi Mwanta Yesu nami niyitemesheli Timotewu mafuku anu, kulonda nitiyi kuwaha chinukwiluka chimwashakama.
Muloŋa nabuli mukwawu wudi neyi yena wukwakama chalala chimwashakama.
Muloŋa ejima adikeŋelaŋa yawu hohu, hiyakeŋa nsaŋu yaYesu Kristuku.
Mweluka dehi chanadimwekeshiyi yena, chanakalakaliyi hamu nanami neyi mwana natata yindi, nakutwala nsaŋu yayiwahi kumbidi.
Dichi nukukeŋa kumutemesha neyi neluki dehi chakaŋilawu.
Ilaŋa nakuhweleli mudi Mwanta, nami ami aweni nakenza mafuku anu.
Natoŋojoki nami chachiwahi niyifuntishili manakwami Epafwaditu, mukwetu nakalakalaŋa nindi, ishidika nami, ntemesha yenu, waleteli yuma yakunkwasha hinabulili.
Muloŋa yena wafwilaŋa kuyimona wejima wenu, watiyili kumuchima bwi-i nansaŋu yimwatiyili nawu wakata.
Chalala yena wadiŋi wakata, kwasheli hanti nakufwa; ilaŋa Nzambi wamutiyilili luwi; hatiyilili luwi yena hohuku, ilaŋa ninami nawa, kulonda kubuli kulunjika kuneŋa hakuneŋa kwakusambila.
Dichi nadihindi kumufuntisha, kulonda chimwakamumona cheŋi mwakatiyi kuwaha nankashi, kuneŋa kwami kwakakehi.
Dichi mutambulenu mudi Mwanta nakuzaŋalala kwakweni; yilemeshenu antu adochu;
muloŋa wakeŋeli kufwa kukoola mudimu waKristu; haakamini kufwaku, kulonda awanishi nyidimu yimwakaŋenyi kuŋilila.
Nkumininaku, enu anakwami, zaŋalalenu mudi Mwanta. Kuhitamu nawa cheŋi ami hinamoni kukalaku, hakwila enu chakuyihemba nachu.
Babelenu atuwa, babelenu niakwakukoŋa chatama, babelenu niakwakudiketula.
Muloŋa etu yetu akwakwalama twadifukulaŋa naSpiritu waNzambi, twadisamaŋa mudi Kristu Yesu; hitwakuhwelelaŋa chisemwa chahesekuku.
Kutoŋa ami aweni nikweti hakukuhwelela chisemwa. Neyi kudi muntu mukwawu natoŋojoki nindi natweshi kukuhwelela chisemwa, ami namubadiki.
 Aŋalamishili ifuku damuchitanu nachisatu; nikaIsarela wakumuchidi waBenjamini; nikaHeberu kakeni chikupu.
Hansaŋu yanshimbi nikaFwarisewu; hansaŋu yeyena damuchima nakabishili chipompelu; hansaŋu yakuloŋa kwekala munshimbi nabulili hakunyinkela muloŋa.
Ilaŋa yumoyu yadiŋi yakunhetesha, nayifuukuli nami yakujimbaŋesha hohu hadi Kristu.
Mwamweni, nafuukulaŋa yuma yejima nami yakujimbaŋesha hohu, nanochu chasweja kuwaha kumwiluka Kristu Yesu, Mwanta wami. Hadi yena najimbaŋeshi yuma yejima, ninochu nayifuukulaŋa nami hiwuzondu hohu, kulonda niheti Kristu,
akanwani nidi mudi yena, bayi nakuloŋa kwamami aweni kwakunshimbuku, ilaŋa nakuloŋa kwenzaŋa kukukuhwelela kwakumukuhwelela Kristu, kuloŋa kwaNzambi kwenzaŋa kukukuhwelela.
Nakeŋi kumwiluka yena, niŋovu yakusaŋuka kwindi kwamudi afu, nikukundaŋana nindi mumakabi indi, nidifwanaŋa nindi mukufwa kwindi;
hadaha nakatwesha kushika kukusaŋuka kwamudi afu.
Hineli nami natambuli dehi, hela nami neli dehi muntu walala chikupuku; ilaŋa nadikwatishaŋa nami hadaha nakakwata hachumochu chankwatililuwu kudi Kristu Yesu.
Enu anakwetu, hinatoŋojoki nami nakwatuhu dehuku; ilaŋa nelaŋa chuma chimu hohu, nalalamenaŋa yuma yamunyima, nafwilaŋa nami nakashiki kuyuma yakumbidi.
 Nadikwatishaŋa nankashi, nakukabila nami nakashiki kumufunda, akansomoni kutambika kwaNzambi kwamudi Kristu Yesu kwamwiwulu.
Dichi dinu, etu twakula dehi, tutoŋojokenu mwenimu. Neyi hansaŋu yimu mukutoŋojoka mwacheŋi, hela nsaŋu oyu Nzambi wukuyilejamu.
Ilaŋa tukakelenu kwenda mutunashiki dehi.
Enu anakwetu dibombenu wejima wenu nakuŋimbujola; shinshikenu antu akwenda neyi etu, nanichi chitudi akutalilahu enu.
Muloŋa nayileja dehi kakavulu, nukuyilejamu cheŋi namadilu, nami antu amavulu endaŋa neyi ayilumbu jakulusu yaKristu.
 Kukumisha kwawu yowu kujilumuka; nzambi yawu dodivumu dawu; adisamaŋa nayuma yansonyi hohu, atoŋojokaŋa yuma yahanu hamaseki.
Kwinza etu wenimbu wetu wudi mwiwulu, mwomutwatalilaŋa Chamwinu, yowu Mwanta Yesu Kristu;
 wakabalumuna nyijimbiyi yakusawuka kwetu yakesekani namujimba windi walubanji lwakulema, mwomwakoŋaŋa ŋovu jindi jakudovwahishila yuma yejima.
Dichi enu anakwami nakeŋa, nafwilaŋa kuyimona, yenu muzaŋalu wami, yenu chibaaba chami, imanenu chakola mbe mudi Mwanta, enu akwetu nakeŋa.
Nalembeleli Eyodiya, nalembeleli niSintiki, nami ekali nayitoŋojoka yimu mudi Mwanta.
Eyi nawa nkwashi yami, twekala neyi mumpanda yimu, nami yikwashuku owu ambanda muloŋa akabakeni nanami munsaŋu yayiwahi; niKelementa nawa, niakwetu amakwawu akwakukalakala nanami, majinawu adi mumukanda wawumi.
 Zaŋalalenu mudi Mwanta mafuku ejima. Nukwila cheŋi nami zaŋalalenu.
Mwekeshenu kwovwaha kwenu kudi antu ejima. Mwanta wudi hahehi.
Bayi mwakama chumaku; ilaŋa mulejenu Nzambi yuma yejima yimunakeŋi nakulombela, nakulembelela, nakusakilila.
 Kuwunda kwaNzambi kwabadika maana ejima kwakahemba nyichima yenu niyitoŋojoka yenu mudi Kristu Yesu.
Nkumininaku, enu anakwetu, toŋojokenu yuma yalala yejima, yalema yejima, yaloŋa yejima, yitooka yejima, yasweja kuwaha yejima, yampuhu yayiwahi yejima. Neyi kudi kashinshi kakeni, neyi kudi yahamekaŋawu, toŋojokenuŋa yumoyu.
Yuma yimwadizili, yimwatambwili, yimwatiyili yimwamweni mudami, ilenuŋa yumoyu, niNzambi wakuwunda wukwikala nanenu.
Ilaŋa nazaŋalali nankashi mudi Mwanta, nanochu chimunatachiki cheŋi kuntoŋa hanahiti dehi mpinji; chalala mwantoŋeluhu, ilaŋa himwamweni hakwililaku.
Hinateni nsaŋu yakubula yumaku; muloŋa nadizi dehi kutiya kuwaha munekalila mwejima.
Neluki kusawuka hela kwikala nayuma yayivulu. Munsaŋu jejima anleja dehi maana akwikuta hela akwikala nanzala; nadizi kwikala nayuma yayivulu hela kuyibula.
Natweshi kwila yuma yejima mudi Kristu wankoleshaŋa.
Hela chochu, muneli chachiwahi chimunankwashi mulukadi lwami.
Chinafumini kuMasidoniya, hatachikili nsaŋu yayiwahi, enu akwaFwilipi mweluka nawa nenu hikwadiŋi chipompelu chikwawu chatiyaŋeni nanami munsaŋu yakwinka nakutambulaku, chiŋa yenu hohu.
Muloŋa hela chinadiŋi muTesalonika, mwatemesheli yamukunkulu yakunkwasha hinabulili, hikamu hohuku.
Hinashi muchima hakunyinka chumaku, ilaŋa nakeŋi nyikabu yenu yiyivulilaŋa.
Nekala nayuma yejima, yanvulila dehi; natiyi dehi kuwaha chinatambuli kudi Epafwaditu yuma yimwantemesheleli, hiivumba dadiwahi, chidi neyi chimuna chakuketula, chatela kutambula, chakumutiyisha Nzambi kuwaha.
Ilaŋa Nzambi yami wakayinka yuma yimunabuli yejima, mwashikila mahetindi alubanji lwakulema ekala mudi Kristu Yesu.
Lubanji lwakulema lwikali kudi Nzambi yetu, yowu Tata, hayanyaka nanyaka. Amena.
Yimushi akwakujila ejima ekala mudi Kristu Yesu. Anakwetu inidi nawu anayimushi.
 Akwakujila ejima anayimushi, anabadiki kuyimusha akwetala daKesari.
 Luwi lwaMwanta Yesu Kristu lwikali naspiritu yenu.
