Ine Paulo na Timote, fwe basha bakwa Kristu Yesu, twamulembela imwe mwe bamushilo bonse aba mu Filipi, mwe baba muli Kristu Yesu pamo pene na bakangalila ba lukuta na badikoni. 
Icikuuku no mutende wakwa Lesa Shifwe ne Mfumu Yesu Kristu fileba na imwe.
Ine ndatasha Lesa lyonsefye ilyo ntontonkanya pali imwe. 
Kabili lyonse ilyo mupepelako imwe bonse, mpepa ne nsansa. 
Pantu ukufumafye ubushiku bwakubalilapo ilyo mwaumfwile Imbila Nsuma ukufika na nomba, mwabikapofye ukungafwa mu mulimo wakubila Imbila Nsuma. 
Kanshi nalishininkisha ukuti, Lesa uwatendeke uyu mulimo usuma muli imwe, akulakonkanyapofye ukuubomba mpaka no kuupwisha pa Bushiku bwakwa Kristu Yesu. 
Kabili lyonse nshimulaba, kanshi nacilinga nokuti ndetontonkanya ifi pali imwe. Pantu imwe bonse mwalikuma ku cikuuku ico Lesa ampeela, nelyo line ndi mu cifungo nangu ndepokololako no kushimpa Imbila Nsuma. 
Lesa e kambone wandi. Ala ndamufuluka nganshi bonse, pantu nalimutemwa ne citemwiko Kristu umwine amukwatila.
Ndapepa nokuti icitemwiko cenu cilelundulukilakofye apakalamba mukukula, pamo pene na mu mano elyo na mukwiluka pa fintu. 
Lyena mukeshiba bwino ifintu ifiwamishepo. Elyo pa Bushiku bwakwa Kristu mukaba abakaele ababula icilubo. 
Mu bumi bwenu mukaba ne mibeele yonse iyo Lesa afwaya, iyo Yesu Kristu akalenga mukwate, pakuti mukalelumbanya no kulatasha Lesa.
Bamunyinane, ndefwaya mwishibe ukuti ifintu ifyamponena nafingafwa icine cine ukulundulula Imbila Nsuma. 
Kanshi ifita fyonse ifilonda kuno isano na bantu bambi bonse nabeshiba ukuti ico bamposela mu cifungo nico ndi mubomfi wakwa Kristu. 
Kabili ukuposwa kwandi mu cifungo nakulenga bamunyinefwe abengi ukuba abashipa, icakuti bali abapama tabalekwata na mwenso ukufunda amashiwi ya Mfumu.
Bamo kwena babila Kristu ku mulandu wa mufimbila ne fikansa, lelo bambi bena mulandu wakuba abantu abasuma. 
Aba bantu basuma bena bacita ifyo ku mulandu wa citemwiko, pantu balishiba ukuti Lesa andeta muno pakuti mombe umulimo wakupokololako Imbila Nsuma. 
Lelo balya bambi bena tababa na cishinka mukubila Kristu. Mwabafye umutima wabukaitemwe. Batontonkanyafye pakumfushishako amacushi ilyo ncili mu cifungo.
Ici cena te mulandu! Lelo icintu icikalamba cakuti nangu babombe no mutima usuma nangu ubi, balebila Kristu. Elyo ici cilenga ukuti mbe ne nsansa, kabili icine cine nkalasansamuka. 
Pantu ninjishiba ukuti pa mulandu wa ici, elyo no mulandu wa mapepo yenu na ku bwafwilisho ubufuma kuli Mupashi wakwa Yesu Kristu, nkafuma mu cifungo. 
Ico mfwaisha no kutetekela cakuti nikatala ŋumfwa insoni pa mulimo wandi. Lelo pa nshita yonse elyo ukucila pali ino ine nshita, nakulaba uwapama nganshi pakuti, ilyo ndi umumi nangu ndi mukufwa, ndeletela Kristu umucinshi mu bumi bwandi bonse. 
Pantu kuli ine ubumi ni Kristu. Kabili imfwa yena ikandetela ificililepo. 
Nomba nga cakuti ukwikala umumi nga kuti kwalenga nabomba imilimo ikankala, lyena nshishibe icakuti nsalepo. 
Ifintu fibili filentinta mu bumi bwandi. Ndefwaisha nganshi ukufuma muli buno bumi no kuya ikala na Kristu. Ici cena cawamapo ukucila. 
Lelo pa mulandu wa imwe, cilefwaikwa nganshi ukuti nshale pano calo umumi. 
Ici cena ninshininkisha. Ninjishiba ukuti twakulaba nenu. Twakulaba na imwe bonse pakuti mukulileko mu cisumino, cilemuletela ne nsansa. 
Epakuti ilyo nkabwelela nakabili kuli imwe, insansa mwakwata pakuba muli Kristu Yesu shikacilileko pa mulandu wa ine.
Kanshi icintu icikalamba mu bumi bwenu, kwikala ngefyo Imbila Nsuma yakwa Kristu ifwaya. Epakuti nangu cakuti naisa mupempula nangu cakuti nshishileko, lelo ndeumfwa ukuti mwaba abakosa nganshi, aba mutima umo. Kabili nokuti bonse pamo mufwayafye icintu cimo, ukulwisha capamo ukuti abantu basumine Imbila Nsuma. 
Mwilatiina balwani benu, lelo lyonse muleba abashipa. Ici cikaba icilangililo cacine cine icakuti bena bakalobelela, lelo imwe mukapusuka. Uukacita fyonse ifi ni Lesa. 
Pantu imwe mwalipeelwa ishuko pa mulandu wakwa Kristu, te lyakumusuminafye iyoo lelo ne lyakumuculila. 
Kanshi na imwe nomba muli na ine mu bulwi. Ni bulya bulwi bumo bwine mwamwene ndelwa na kale, ebo bwine na nomba muleumfwa ncili ndelwa.
Bushe ukuba muli Kristu kulamukosha? Bushe icitemwiko cakwa Kristu cilamukoselesha? Bushe mwalyampana na Mupashi? Bushe mwaliba no luse ne cilela ku banenu? 
Kanshi akundeteleni insansa ishine shine mukuba na mano yamo yene, abatemwana, kabili ababombela pamo no mutima umo. 
Mwilacita nelyo cimo pa mulandu wakuitemwa nangu ukuitutumuna ku cilumba, lelo muleicefya ku banenu, lyonse mulemona ukuti abanenu nabacilapo pafyo mwaba. 
Kabili mulemona ukuti mulecita ifyakuwamina abanenu, te fyakumuwaminafye mwe bene. 
Fyonse ifyo mulecita, muleficita no mutima Kristu Yesu akwete!
Kristu wena nangu aba ni Lesa,
Lelo aisangwile uwafye,
Kabili apo ali ngo muntu, aliicefeshe,
Eico Lesa alimusansabalike ukucila pali fyonse,
Epakuti peshina lyakwa Yesu, ifibumbwa fyonse mu mulu, pano calo ne fya pesamba lya calo filemufukamina.
Kabili pakulumbanya Lesa Wishi
Eico bamunyinane filya lyonse mwalenakila ilyo twali na imwe, efyo muli nokulanakila ukucilapo ico nomba nshili na imwe. Kanshi imwe mukonkanyepo ukulabomba umulimo we pusukilo lyenu na katiina no mwensopo. 
Pantu ni Lesa lyonse eubomba muli imwe pakuti mulefwaya no kulacita ifyo umwine afwaya.
Mulecita fyonse ukwabula ukuilishanya nangu ifikansa. 
Lyena mukaba abana bakwa Lesa abapwililika, ababula icilubo kabili abakaele, nangu mwikala mu nkulo ya bantu ababufi kabili ababi. Imwe muli nokuba ulubuuto pakati kabo, mulesanika kwati ni ntanda mu mulu. 
Mulebashimikilako ishiwi ilipeela umweo. Nga efyo mwalacita, lyena nkaba ne cakumfwilapo icilumba pa Bushiku bwakwa Kristu. Pantu cikalanga ukuti mu kubutukisha kwandi no kuipamfya mukubomba, nshaicushishefye iyoo.
 Kabili nga cakuti umweo wandi wapeelwa nge cakunwa icaitilwa pelambo ilyaba e mutuulo uo icisumino cenu cilekela Lesa, ala kuti nasansamuka no kwanga na imwe bonse pamo. 
Kabili na imwe bene kuti mwasansamuka no kwanga pamo na ine.
Imfumu Yesu nga ilefwaya, nalaswa mutumine Timote bwangu bwangu. Pakuti nga naumfwa ifyo muli, na ine cikankoselesheko. 
Kuno nshikweteko umbi uwakwata umutima uwakumusakamana icine cine nga ena. 
Pantu cila muntu kuno asakamanafye ifintu fyakwe umwine, te fya pali Kristu Yesu nakalya. 
Bonse mwalishiba ukuti Timote abafye bwino. Mwalishiba ifyo ena na ine tubombela pamo pa mulandu wa Mbila Nsuma kwati ni mwane na wishi. 
Kanshi ndesubila nkamutuma bwangu kuli imwe, kumfwafye naishiba ifyo ifintu fili nokuba pali ine. 
Na ine wine nincetekela mu Mfumu ukuti na ine wine nalaswa njisefye bwangu kuli imwe. 
Kabili ntontonkanya ukuti cilefwaikwa natuma munyinane Epafulodito abwelele kuli imwe. Uyu wena mubomfi munandi kabili uulwa ubulwi bwa Mfumu pamo na ine, kabili eo mwatumine mukuleta ifyakungafwilishako. 
Alefwaisha nganshi ukumumona bonse. Kabili ali uwasakamana nganshi ico mwaumfwile ukuti alilwele. 
Ee, cacine alilwele, kabili alifye mupepi ne mfwa. Lelo Lesa alimulangulukilako, kwena teofye eka, lelo na ine wine, pantu alimpusushako na kuli bumbi ubulanda ubukalamba. 
Eico ine napamfiwilwa ukumubwesha kuli imwe, pakuti nga mwamumona mukasansamuke nakabili, na ine lyena ninshi amasakamiko yakacepako. 
Mumusekelele ne nsansa nganshi nga munyinenwe mu Mfumu. Mulecindika abantu ba musango ngoyu. 
Pantu alifye mupepi ne mfwa pa mulandu wakubombela Kristu. Pakutifye angafwilisheko ne cafwilisho mushampeele ico mushalipo, tatiinine nangu ukulofya umweo wakwe.
Pakulekelesha bamunyinane ndeti, “Mulesansamuka ico mwaampana ne Mfumu.” Ine nshitendwa ukulamulembela pa fintu fimo fine ifyo namulembele kale. Ncita ifi pakumubaka. 
Cenjeleni ku bantu bacita ifibi, cenjeleni kuli isho mbwa, cenjeleni kuli abo bantu abatila muli nokusembululwa. 
Pantu nifwe twapokelela ukusembululwa kwacine cine, bena iyoo. Pantu ifwe ni Mupashi wakwa Lesa eututungulula mukupepa. Tulaitakisha pa mulandu wakuba na Kristu Yesu, tatucetekela mu ntambi shabuntunse. 
Kwena na ine nga kuti nacetekela intambi shabuntunse. Nga kwingaba uwakutontonkanya palwa kucetekela intambi shabuntunse, ninshi nine ningacilapo ukutontonkanya ifyo. 
Ine nasembulwilwe ilyo nali ne nshiku cine konse konse ishakufyalwa. Ine ndi wa mu mushobo wa bena Israeli, uluko lwandi lwa bena Benjamini. Ndi Muhibulu wine wine na bafyashi bandi bonse Bahibulu. Elyo nga ni kukukonka Amafunde yakwa Mose, ine ndi Mufalise. 
Kabili nali uwacincila nganshi, ecalengele nokuti ndecusha ulukuta. Elyo nga kuba uwakaele ico umuntu alenakila Amafunde yakwa Mose, awe nshalipo na cilubo. 
Lelo pa mulandu wakwa Kristu, ifintu ifyo nalemona ukuti fikankala kuli ine, nomba mfimona ukuti fyafyefye. 
Teifi fyeka iyoo lelo, mona ifintu fyonse ukuti fyafyefye pa mulandu wa cintu ici icikankala icacilapo, icakwishiba Yesu Kristu Imfumu yandi. Pa mulandu wakwa Kristu nalisuulako kuli fyonse. Ifintu fyonse mfimonafye ifinangwa pakuti nshukile Kristu, 
tuleba nankwe pamo. Nomba ine ne mwine nshaba uwakaele pa cinso cakwa Lesa pa mulandu wakunakila Amafunde yakwa Mose. Lelo nomba naba uwakaele pa cinso cakwa Lesa pa mulandu wakusumina muli Kristu. Uku kuba uwakaele kwafuma kuli Lesa, kabili kwashintilila pa cisumino. 
Ico ndefwaishafye kwishiba Kristu na maka ya kushukuka kwakwe. Ndefwaisha ukwampana nankwe mu macushi aculileko na mu mfwa afwileko. 
Pakuti na ine nkabushiwe umumi ukufuma ku bafwa.
Ine nshileitunga ukuti nalifikapo mukuba umusuma nangu ukuba uwapwililika. Lelo mbikapofye ukubutuka pakuti nkapoke icilambu pantu Kristu Yesu alimbuula ukuba umuntu wakwe. 
Kwena bamunyinane ine nshiletontonkanya ukuti nalifika kukucipoka. Icintu cimo ico ncita, kulaba ku fyapita elyo ukubombesha na maka ukupoka ifili kuntanshi. 
Kanshi ine mbutuka ukulungamafye apo bapima ukupelela pakuti mone ukupoka icilambu. Ici cilambu mweo wa mu mulu uo Lesa atwitako pa mulandu wakwa Kristu Yesu. 
Ifwe bonse fwe bakula mu cisumino, iyi e mitontonkanishishe na ifwe tuli nokukwata. Lelo nga cakuti pa fintu fimo bamo pali imwe balatontonkanya ifyapusana nefi, Lesa akalenga ukuti mukafishibe bwino. 
Lelo pa nshita ino natukonkanyepofye ukwikala ngomo twaishibila.
 Mwe bamunyinane, ala mulempashanya. Mulemona kuli abo bakonka imyendele yesu iyo twamulanga. 
Imikufye iyingi nalimwebelepo, na lelo nalabwekeshapo, ndelila ne filamba. Epo bali abengi abo mu bumi bwabo baleikala nga balwani ba musalaba wakwa Kristu. 
Uko aba bantu bakapelela ni kukulobelela, pantu amafumo yabo e mulungu wabo. Bena bomfwa icilumba pa fintu bafwile ukumfwilapo insoni, kabili amano yabo yabafye pa fintu fya pano calo. 
Ifwe kumwesu ni ku mulu, kabili tulelolela nganshi Umupusushi wesu, Imfumu Yesu Kristu ukufuma ku mulu. 
Akesa alula imibili yesu iyanakuka kabili iyinakufwa, akalenge ikapale umubili wakwe uwacindama. Akabomfya amaka ayalenga ukuti alete ifintu fyonse kukulamunakila.
Kanshi bamunyinane, ala nalimutemwa, kabili ndamufuluka nganshi. Ala mulansansamusha, kabili ndomfwa icilumba nganshi pali imwe. Bamunyinane mwe batemwikwa bandi, kanshi ifi efyo muli nokuba abakosa ico mwampana ne Mfumu.
Yuodia na Suntuke ndemupapata ukuti muleumfwana apo bonse mwaampana ne Mfumu. 
Na iwe we mubomfi munandi icine cine, ndefwaya ukuti uleyafwilishako aba banamayo. Balibombesha nganshi pamo na ine mukusalanganya Imbila Nsuma, pamo na Kelementi na babomfi banandi bonse, abo amashina yabo yaba mu citabo cakwa Lesa ica bomi.
Lyonsefye mulesansamuka ico mwaampana ne Mfumu. Nabwekeshapo ukulanda nakabili, mulesansamuka!
Mube abamutembo kuli bonse. Imfumu ili mupepi. 
Mwilasakamikwa ne cintu nelyo cimo, lelo mu fintu fyonse mulelomba Lesa mu mapepo no kumutasha pali fyonse ifyo mulekabila. 
Elyo no mutende wakwe Lesa, uwacila amano ya bantu, ukasunga bwino bwino imitima yenu na mano yenu ico mwaba muli Kristu Yesu. 
Pakulekelesha bamunyinane, mubike imitima yenu yonse pa fintu ifyacishinka ne fyakumutashishapo, ekutila ifyawamisha, ifyacindama, ifilolelemo, ifisuma nganshi, ifyo abantu bengatemwa ne fyakuleta umucinshi. 
Mulecita ifintu ifyo mwasambilile kuli ine nefyo namufundile, fyonse ifyo nalelanda nefyo nalecita. Kabili na Lesa wamutende akulaba na imwe.
Imfumu nailenga ukuti nsansamuke nganshi pantu panuma ya nshita iyikalamba, nakabili namukwata ishuko lyakulanga ukuti mwalinsakamana. Nshiletila mwalilekele ukunsakamana, lelo nicofye mushakwete ishuko lyakulanga ifyo. 
Nshilelanda ifi ico nshikwete ifyo ndekabila. Ine calishibila ukwikala notu twine nkwete. 
Nalishiba ifyo ukukabila kwaba, elyo nalishiba nefyo ukukwata ifingi nako kwaba. Nalisambilila inkaama yakubelesha ifyakwikala mu misango yonse, cibe ni mukukwata ifingi nangu ni mukukwata utunono. 
Ine kuti nacita fyonse ku maka Kristu ampeela.
Lelo kwena mwawemye nganshi pakungafwa mu macushi yandi. 
Imwe mwe bena Filipi mwalishibafye bwino ukuti ilyo nafumine ku Makedonia mu nshikufye shilya shine ilyo natampile ukubila Imbila Nsuma, tapali lukuta nelyo lumo ulwangafwileko, kanofye imwe nimwe twaampene na imwe mu fyakupeela na mu fyakupokelela. 
Ilyo nali mu Tesalonika mwalintumine ifyakungafwako ifyo nalekabila ukucila na pa muku umo. 
Kanshi nshilefwayafye ukulapokelela ubupe, lelo kuti nafwaya ukumona ukuti icipao cenu cilundulukilakofye. 
Nalipokelela fyonse ifyo mwampeela, nomba naficilapo! Epafulodito alindetela ifya bupe bwenu fyonse, kanshi nomba ninkwata fyonse ifyo nalekabila. Ala ifya bupe bwenu fili kwati mutuulo uwa cena cisuma, kuli Lesa ilambo ilyo apokelela ne nsansa. 
Kabili Lesa wandi mu bukankala bwa bucindami bwakwe akulamupeela fyonse ifyo mulekabila pa mulandu wakwa Kristu Yesu. 
Lesa wesu kabili Shifwe nalelumbwa pe na pe! Ameni.
Ndeposha abamushilo bonse, ababa muli Kristu Yesu. Bamunyinefwe ndi nabo kuno balemuposha. 
Abamushilo bonse tuli nabo kuno balemuposha, elyo nabekala kwisano lyakwa Kesalo nabo bamuposha nganshi. 
Icikuuku ca Mfumu Yesu Kristu cileba na imwe bonse.
