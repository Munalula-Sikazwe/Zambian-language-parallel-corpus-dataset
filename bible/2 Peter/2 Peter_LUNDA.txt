Ami Shimona Petulu, nduŋu nikapostolu kaYesu Kristu, nidi nakuyisonekela mukanda, enu munatambuli kukuhwelela kwalema wuseya, kwokumu naniku kutunatambuletu nawa, mukuloŋa kwaNzambi yetu nikwaChamwinu Yesu Kristu.
 Luwi lwikali nanenu, nikuwunda kuyivulili mukwiluka kwakumwiluka Nzambi niMwanta wetu Yesu.
 Ŋovu yawuNzambi windi yinatwinki yuma yejima yaya mumu nawumi nikwakama Nzambi, ichi chitunamwiluki yena watutambikili kulubanji lwakulema kwindi yomweni, nakashinshi kindi kakeni.
Kanatwinkiyi nachu yikaninu yindi yasweja kutoha, yikweti wuseya walema; kulonda mwikali akwakutambula chisemwa chakudi Nzambi nayikaninu oyu; nanochu chimunapuluki dehi kukutoka kwekala mumpata yamunu mwishina, kwafumaŋa kukufwila kwatama.
Eŋa, dikwatishenu nankashi hansaŋu yeniyi; mukukuhwelela kwenu vulishilenumu kashinshi kakeni; mukashinshi vulishilenumu kwiluka;
mukwiluka vulishilenumu kudihemba; mukudihemba vulishilenumu kutatakena; mukutatakena vulishilenumu kwakama Nzambi;
mukwakama Nzambi vulishilenumu kukeŋaŋana; mukukeŋaŋana vulishilenumu kukeŋa kwakweni.
Dichi neyi yumiyi yikwikala mudenu nakuvulilamu, yikuyilekesha kwikala ankópi, hela akwakubula kusoŋa nyikabu, mushiki mukumwiluka Mwanta wetu Yesu Kristu.
Muloŋa muntu wukubula yumiyi napuuti mesu, wamonaŋa yakwakwihi hohu, nalalameni dehi chamutookesheluwu nshidi jindi jajikulu.
Dichi enu anakwetu, dikwatishenu nakukolesha kutambika kwayitambikiluwu, nikutonda kwayitondeluwu; muloŋa neyi mukwila yumiyi himwamba kadimbukaku.
Neyi mukwila mwenimu akayenzulwila muwiŋililu wakwiŋila chachiwahi muwanta wahayanyaka, waMwanta wetu yowu Chamwinu Yesu Kristu.
Dichi nakeŋi nami niyanukishi yumiyi mafuku ejima, hela mwayiluka, hela mwakola dehi muwalala wumwekala nawu.
Natoŋojoki nami chachiwahi kuyihizumwisha nakuyanukisha hinichidi mwitenti damujimba iwu;
muloŋa neluki nami keŋa nifumi swayi mwitenti dami idi, mwomwanlejeliyi Mwanta wetu Yesu Kristu.
Eŋa, nukudikwatisha, kulonda chinakafumahu mwakatweshi kwanuka yumiyi mafuku ejima.
Chitwayilejeli ŋovu nikwinza kwaMwanta wetu Yesu Kristu, hitwalondeli mwaya tuheka twakufuukula namaanaku; ilaŋa twadiŋi ayinsahu akumona wukeleŋi windi namesu.
Muloŋa watambwili kudi Nzambi Tata mpuhu nilubanji lwakulema, henjili kudi yena izu dafumini mulubanji lwakulema kwabadika, delili nindi, Diyi Mwanami nakeŋa, natiyaŋa kuwaha nankashi mudi yena.
Izu odu dafumini mwiwulu, twaditiyili etu aweni hitwadiŋi nindi hampidi yajila.
Tukweti izu dawuprofwetu dakola chakubadika; chachiwahi enu kushinshikamu neyi hiinoŋu datoŋekaŋa mumwidima nichikukucha, nichikusela ntanda munyichima yenu.
Sambilenu kwiluka nenu kwosi wuprofwetu wahamukanda waNzambi wukweti kuwulumbulula namaana awuntuku.
Muloŋa kwosi wuprofwetu wenzahu dehi chakufuma kumuchima wamuntuku; ilaŋa antu ahosheli chakufuma kudi Nzambi, chakuyihoshesha kudi Spiritu Wajila.
Ilaŋa mukachi kawantu mwanyamukili niatuprofwetu akutwamba, nimukachi kenu nawa mwakekala antaŋishi akutwamba, akaletelamu munjila yakujinda, kutaŋisha kwawu kwaluwa kwakukisaŋana kwitiya kwakukuhwelela, hiyakudikala niMwanta wayilandili, nakudikokela kujilumuka kwaswayi.
Amavulu akalonda muyuma yakubajama yelaŋawu; hansaŋu yawenowu akatena njila yawalala chatama.
Nalwisu akahetela hadenu, namazu akudimbana; kusompesha kwawu kwakufuma kumwaka hikukulabaku, nikujilumuka kwawu hikukuya mutuluku.
Nzambi walekeli kwanakena aŋelu haputoleluwu, hakuyumbila mukaluŋa nimumena amwidima wabwi-i, kulonda kuyisweka akashiki kukusompesha.
Walekeli kwanakena mpata yamunu mwishina yahashankulu, hakuhemba Nowa mukwakushimuna kuloŋa, nawakwawu atanu nayedi, haleteliyi dibaji mumpata yawantu adiwulaŋa Nzambi.
Wabalumwini nyikala yaSodoma naGomora hiyikwikala kwawuti hohu, hakuyihisha yijilumuki, nakuyilisha chuma chakutalilahu antu akudiwula Nzambi.
Wapulwishili Loti muntu waloŋa, wátiyilaŋa kubajama kwawantu atama kumuchima bwi-i.
Muloŋa yena muntu waloŋa, chashakaminiyi mukachi kawu nakumona nikutiya, watiyilaŋa kutama nankashi kumuchima windi waloŋa hefuku hefuku, nanyidimu yakuluwalala yakoŋelaŋawu.
Komana MWANTA weluka kupulwisha akwakumwakama mukutesha, weluka nawa kusweka ábula kuloŋa, ndo-o nikwifuku dakusompesha akayibabeshi;
chikuswejela antu endaŋa mwaya chisemwa chaheseki, nakufwila yamajilu, akudiwula wanta. Akola hamesu, akeŋa mwaya nyichima yawu, hiyazaalaŋa woma wakutena álema chatamaku;
kutoŋa aŋelu ayibadika kukola niŋovu, hiyayisompeshaŋa nakuyihosha chatama kumesu aMWANTAku.
Hakwila wena adi neyi anyama akadi maana, asemukila yowu kuyikwata nakuyijaha, atenaŋa yuma yabula kwilukawu chatama, akanoŋela mukunoŋa kwawu;
hiyakutambula wulooku wanyidimu yawu yatama. Atiyaŋa kuwaha nakuluwalala hamwaana, himahuji namabeŋa, aluŋaŋa kumawijawu nakuyidimba chiyadyaŋawu nanenu.
Akweti mesu asweja wuvumbi; abulaŋa kutwesha kuleka nshidi; akokolaŋa akwawu azeya munyichima; akweti nyichima yenjilila lwisu, hiyakwakushiŋewa.
Anashiyi njila yaloŋa, anapwapuki, analondi njila yaBalami mwana kaBeyori, wakeŋeli wulooku wakuluwa;
hiyakumukonkolola namuloŋa windi, kudi chimbulu wakáhoshaŋa hakuhosha nezu damuntu, hakulekesha kwandala kwaandeliyi yena kaprofwetu.
Antu awa hituseloki twakadi menji, himbundu yalelokaŋa nampepela yaŋovu; wena diwu anaswekeluwu mwidima wamukaluŋa wiyila bwi-i.
Muloŋa chahoshaŋawu mazu akuhemesha akudisama, hiyakukoka antu anakeŋi kupuluka mudi awa ashakama mukuluwaŋesha nakufwila kwatama kwachisemwa chaheseki nikubajama.
Ayikanaŋa nawu mukufuma muwuduŋu, kutoŋa awenawu hiyanduŋu jakutoka. Muloŋa neyi muntu anamwimiki mushindu kudi mukwawu, neli dehi nduŋu yanowu namwimiki mushindu.
Muloŋa antu anapuluki dehi kumajilu ampata yamunu mwishina, nanochu chanamwilukuwu Mwanta, yowu Chamwinu Yesu Kristu, neyi akuyikasamu cheŋi ayimika mushindu, kukuminina kwawu kukubadika kutama hadiŋuwu hakusambila.
Neyi abulili kwiluka njila yakuloŋa mutenowu dihu; ilaŋa chatama chakwila wena ayiluka dehi, hiyakufuntamu nakushiya kuleja kwajila kwayilejeluwu.
Aneli mwaya chishimu ichi chalala chakwila nawu,
Enu akwetu twakeŋa, iwu himukanda wamuchiyedi wunidi nakuyisonekela. Munyikanda yejima yiyedi nalondi kuhizumwisha nachu nyichima yenu yalala nakuyanukisha,
kulonda mwanuki mazu ahosheluwu dehi atuprofwetu ajila, nikuleja kwaMwanta yowu Chamwinu, kwahosheliyi mudi apostolu jenu.
 Sambilenu kwiluka nenu hamafuku akukuminina kwakenza akwakuseha nakuseha, nakwila mwaya kufwila kwawu aweni kwatama;
nawu, Indi kwinza kwindi kwakaniniyi kwokudihi? Muloŋa chochakaminuwu ankakulula tulu, yuma yejima chochiyekala, neyi chiyadiŋi hatachi haleŋeluwu yuma.
Muloŋa kwonti kwawu kwanuka nawu mawulu adiŋi kwoku chachikulu, niiseki datuŋilewi namenji mukachi kamenji, nezu daNzambi.
Mpata yamunu mwishina yadiŋuku yajiminini mumenji, yanoŋeli nezu odu;
hakwinza mawulu niiseki aduku katataka, anayiswekeli kesi nezu dodimu, anayiswekeli ifuku dakusompesha nikujilumuka kwawantu adiwulaŋa Nzambi.
Hakwila enu akwetu twakeŋa, bayi mulalamena ichi chuma chimuku, MWANTA wamonaŋa ifuku dimu didi neyi ikombakaji danyaka (1,000), niikombakaji danyaka didi neyi ifuku dimu.
Mwanta halabaŋa kwila chuma chakaniniyi, neyi chatenaŋawu antu kulabaku, ilaŋa hakuduŋumika hadenu, hanakeŋi muntu niwumu kunoŋaku, nakeŋi antu ejima abalumuki munyichima.
Ilaŋa Ifuku daMWANTA dakenza neyi chenzaŋa ikombi; denodu ifuku mawulu akahita nalushindu lwalweni, niyuma yejima yakasuŋunuka neyena dakesi, niiseki niyuma yidumu yakasukuma bwi-i.
Ochu chineli yumiyi yejima yakasuŋunuka chochichi, shakamenu nakujila nakwakama Nzambi,
nakutalila nikukeŋa nankashi chakenza Ifuku daNzambi dakasuŋunuka mawulu hakabutukawu kesi, dakasuŋunuka yuma yejima neyena dakesi.
Hakwila etu twatalilaŋa mawulu amaha niiseki dadiha, mwakekala kuloŋa neyi chakaniniyi.
Dichi enu akwetu twakeŋa, chimwatalilaŋa yumiyi, dikwatishenu kulonda akayiwani munashakami chachiwahi nzo-o, chakadi ihuji, nakubula hakuyinkela muloŋa kumesu indi.
Toŋojokenu nenu chakubulayi Mwanta kuzuwa swayi hiwamwinu; mwomwayisonekeleliyi nimanakwetu Pawulu twakeŋa, namaana amwinkeluwu.
Watenaŋa yumiyi munyikanda yindi yejima; mudi niyuma yikwawu yakala kwiluka, yenoyu antu akadi maana, azeya mukwitiya kwakukuhwelela ayiheŋeshaŋa, neyi chaheŋeshaŋawu Mukanda waNzambi wejima, hiyakudikisaŋana awenawu.
Dichi enu akwetu twakeŋa, chimuneli mweluka dehi, babalenu mubuli kuhuŋumuka nakuluwaŋesha kwawantu atama, mubuli kufuma mukukola kwenwenu aweni.
Kulenu muluwi nimukumwiluka Mwanta wetu Chamwinu Yesu Kristu. Lubanji lwakulema lwikali lwindi nikatataka nihayanyaka. Amena.
