Ndime Saimoni Pita, mubelesi amutumwa wa Jesu Kilisito, ndalembela baabo bakatambula lusyomo mbuli ndotujisi kwiindila mubululami bwa Leza a Mufutuli wesu Jesu Kilisito. 
Leza amubede aaluse akumupa luumuno lunji kwiindila mukumuzibisisya walo a Jesu Mwami wesu.
Kilisito munguzu zyabuleza bwakwe wakatupa zyoonse zitugwasya kuba aabuumi abukombi bwini-bwini. Wakacita oobo kwiindila muluzibo lwa Leza wakatwiita akaambo kabulemu abubotu bwakwe. 
Mulinzizyo wakatupa zisyomezyo ziyandika zipati kapati kuti mukatambule buumi bwabuleza mwamana kufutulwa kukunyonyooka kwaansi aano nkaambo kazisusi. 
Lino amusungwaale kapati kuti muyungizye bukkale bubotu kulusyomo lwanu, busongo kuluzibo oolu. 
Alimwi muyungizye kulijata kubusongo oobo, kuyuma kukulijata ooko, kukomba Leza kukuyuma ooko, 
bunyina kukukomba Leza ooko, aluyando kubunyina oobo. 
Naa eezi kazili zinji mulindinywe tamukabi batolo, banyina mpindu mukuzibya zya Mwami wesu Jesu Kilisito. 
Pele uutajisi eezi mmoofu, takonzyi kubona pe. Waluba kuti wakasanzigwa kuzwa kuzinyonyoono zyakwe zyakaindi.
Nkaako, nobakwesu, amusungwaale kapati kuzibisya kuti Leza wakamwiita alimwi wakamusala. Mwacita boobo, tamutiwe pe, 
pele muyoojulilwa mulyango wakunjila mubwami butamani bwa Mwami Jesu Kilisito Mufutuli wesu.
Aboobo nsikooleka kumuyeezya makani aaya lyoonse nomwaazi kale, alimwi mulasyoma amoyo woonse njiisyo zyabwini nzimwakatambula. 
Ndayeeya kuti ncintu cibotu kumuyeezya eezi nkecipona. 
Nkaambo ndizi kuti ciindi cilaafwiifwi kuti ndizwe mumubili wangu mbubonya mbwaakandaambila Mwami wesu Jesu Kilisito. 
Alimwi ndasoleka kuti ndazwa mebo kamucinooya buyeeya makani aaya lyoonse.
Nkaambo nitwakamuzibya makani anguzu zya Jesu Kilisito azyakuboola kwakwe tiitwakali kutobela zyaano zyakapangwa abucenjezu bwabantu pe. Pele twakalibonena ameso eesu bupati bwakwe. 
Jesu naakatambula bulemu akulemekwa kuzwa kuli Leza Wisi, wakasikilwa jwi kuzwa kuli Leza wabulemu liti, “Ooyu ngomwanaangu uuyandwa uundikondelezya lyoonse.” 
Alimwi swebo lwesu twakalimvwa jwi lyakazwa kujulu notwakali aanguwe kucilundu cisalala.
Lino twaziba masimpe kuti majwi aabasinsimi ngamasimpe. Mulacita kabotu kuti naa mwaaswiilila, nkaambo ali mbuli lambe liyaka mumudima mane kubucedo. Ali, mbuli ntanda iipasula mumyoyo yanu. 
Pele kapati muzibe kuti taakwe muntu uukonzya kupandulula majwi aabasinsimi aalembedwe mu Malembe mbuli mukuyeeya kwakwe mwini. 
Nkaambo majwi aabusinsimi taakaza mukuyanda kwamuntu mwini pe, pele Muuya Uusalala nowakabaambya ndendilyo nibakaamba majwi aa Leza.
Lino kwakali basinsimi babeji akati kabantu besu mbubonya oobo aakati kanu kuyooba bamayi babeji. Bayoonjizya cakusisikizya njiisyo zinyonyoona, nkabela bayookaka Mwami wabo wakabanununa. Nkaako bayoolyeetela lunyonyooko cakufwambaana. 
Banji bayooccilila busofwaazi bwabo, alimwi akaambo kabo bantu banji-banji bayoosampaula nzila yabwini. 
Mukuyanda kuvuba bayoobelesya majwi aakuunina. Pele cisubulo cabo cilibambilidwe kale alwalo lunyonyooko lwabo lulabalindila.
Nkaambo Leza taakalekelela bangelo bakabisya, pele wakabawaala kucikkalilo cabafu kuli mudima uusiya mbi, nkobaangidwe kulindila lubeta. 
Alimwi Leza taakalekelela bakaindi, wakabamba buyo Nowa wakali kukambauka zyabululami abamwi bali ciloba naakatumya zambangulwe lyamaanzi kubantu bataswiilili Leza. 
Leza wakabeteka minzi ya Sodomu a Gomola. Wakaitenta amulilo mane kwakacaala twe buyo kuti cibe citondezyo kuli baabo bayookaka kuswiilila Leza. 
Pele wakavuna Loti mululami walo wakali kukatazigwa abweende bwabasizibi muzisusi zyabo. 
Nkaambo muntu uululeme ooyo naakali kukkala akati kabo, mazuba oonse wakali kupenga mumoyo wakwe uulondekede nkaambo kamilimo yabo mibi njaakali kubona akuswiilila. 
Lino Mwami Leza ulizi mbwavuna bamukomba kuzwa kukusunkwa, alimwi ulizi mbwaakabeteka bataluleme kuti bakasubulwe mubuzuba bwalubeta. 
Kwaambisya uyoosubula aabo beenda muzisusi zisofweede zyabuntunsi abaabo basampaula bulelo.
Nibaba bangelo babainda nguzu abupati tabaleti mulandu wakusampaula aabo balemekwa kumbele lya Leza. 
Bantu aaba bali mbuli banyama, batakwe maanu bakalengwa kuti kabajatwa akujaigwa. Balasampaula zintu nzyobatazi. Nibanyonyoona bamwi boobo, abalo bayoonyonyoonwa mbubonya. 
Aboobo bayoosubulwa nkaambo kabubi bwabo. Cibabotela nkukkomanisya mibili yabo buzuba boonse. Bali mbuli tombe nkaambo nibalya andinywe balakkomana mukucita bubeji. 
Meso aabo ngankwela taaleki kubisya. Boongelezya batasimide. Myoyo yabo izibide kuyandaula lubono. Balisinganyizidwe. 
Bakasiya nzila iiluleme, baleya batola nzila ya Baalamu mwanaa Beyoli, wakali kuyanda bulumbu mukucita zibi. 
Pele wakakazigwa ambongolo nkaambo kakulubizya kwakwe. Mbongolo mmunyama uutaambauli yakaambaula mbuli muntu kulesya bufuba-fuba bwamusinsimi ooyu.
Aaba bamayi babeji bali mbuli tusensa tunyina maanzi, ambuli sikunku uutonkaikwa aluuwo. Leza ubabambilide mudima uusiya mbi. 
Balaamba majwi akulikankaizya, aabuyo, alimwi azisusi zyabo zyabuntunsi boongelezya beenzinyina batifutuke coonoono kuti kabalubizya. 
Balabasyomezya lwaangunuko kabali balo beni mbazike bazintu zinyonyoona buumi. Nkaambo muntu uba muzike waceeco camuzunda. 
Nkaambo kuti bantu bavunwa kuzwa kubusofwaazi bwaansi mukuziba Mwami wesu Mufutuli Jesu Kilisito, pele kwamana bapilukila akuzundwa ambubo, ncobeni bayoobija kwiinda mbubakali kusaanguna. 
Nicali cibotu kuti nibatakaziba nzila yabululami kwiinda kuti basaangune kwiiziba eelyo musule bazangile mulawo uusalala Leza ngwaabapa. 
Nibacita boobo, batondezya kuti kasimpi aaka nkakasimpe kati, “Mubwa upilikila kubulusi bwakwe” Ayalo “Ngulube yasambide yabweedela kwaalabana muntimba.”
Nomuyandwa, lugwalo ndwemulembela oolu ndwabili. Mulingawo oonse ndayanda kumubukulusya kuti muyeeyele zyabwini zyoonse eezi. 
Ncenciceeco ncindamuyeezya majwi aakaamba basinsimi basalala bakaindi alimwi amulawo wa Mwami Mufutuli wesu ngumwakapegwa abatumwa. 
Kusaanguna muleelede kumvwisya kuti mumazuba aamamanino basimalabali bayooboola baccilila zisusi zyabo. 
Bayooamba kuti, “Sena tali yooyo wakasyomezya kuti uyooboola? Ino uyooboola lili? Basikale besu bakafwa kaindi, pele zintu zyoonse zicili mbubonya mbozyakabede kuzwa kumalengelo.” 
Balilubya-lubya caali kuti amajwi aakwe Leza wakalenga julu alimwi anyika kuzwa kumaanzi naakaandaanya nyika amaanzi. 
Alimwi nyika yaciindi ciya yakanyonyoonwa azambangulwe lyamaanzi. 
Pele Leza amajwi ngoonya aaya ulibambide julu anyika nzyotubona sunu kuti azoozyuumpe amulilo. Ulizibambide kusikila buzuba mbwayoobeteka akunyonyoona bantu basikasampu-sampu.
Kuli cintu comwe ncemuteelede kuluba pe, nomuyandwa, eeco ncakuti ku Mwami buzuba bomwe buli mbuli cuulu camyaka, acalo cuulu camyaka cili mbuli buzuba bomwe buyo. 
Takuli kuti Mwami Leza wamuka kucita eezyo nzyaakasyomezya, mbobayeeya bamwi, pele ucimweetelela, nkaambo tayandi kuti bamwi bakanyonyoonwe, pele uyanda kuti boonse beempe.
Lino buzuba bwa Mwami buyoosika mbuli mubbi. Mubuzuba oobo zyakujulu ziyoomaninina amuzunzumina uuyoosya. Zintu zyoonse ziyooenzemuka akupya kutaambiki, ayalo nyika azyoonse zili mulinjiyo ziyoopya akumaninina! 
Lino mukuti zyoonse eezi ziyooenzemuka boobu, tamweelede na kuba bantu baandeene mubukkale bwanu amukukomba Leza? 
Nomulindila akubelekela buzuba bwakusika kwa Leza, mubinzya buzuba oobo. Mubuzuba oobo zyakujulu ziyooenzemuka amulilo, zintu zyoonse ziyoonyonyoonwa akupya kutaambiki. 
Pele swebo tulindila julu pya anyika mpya, Leza nzyaakasyomezya, mwalo oomo muyooba bululami.
Nkaako, nomuyandwa, mukuti mulangila zintu eezi, amusungwaale kuti mukajanwe mulikkede muluumuno, kamutakwe kapa, naa kampenda kuli Leza. 
Amuzibe kuti Leza ulamweetelela nkaambo uyanda kuti amufutule. Awalo Paulu mukwesu uuyandika wakamulembela zyazeezi abusongo mbwaakapegwa a Leza. 
Wakaamba makani aaya mumagwalo aakwe oonse. Mumagwalo aayo muli zimwi ziyumu kumvwa. Bantu basicinguni batakkazikene mumoyo balazipilinganya mbuli mbobacita Malembe amwi. Nibacita boobo balalinyonyoona beni.
Pele nywebo nomuyandwa, mbomuzizi kale eezi amucenjele kuti lweeno lwabantu babi lutamusowi akuwa, kuti musweekelwe kuzyandamana lwanu. 
Kamuya bukomena muluse amuluzibo lwa Mwami Mufutuli wesu Jesu Kilisito.
