Ine Simoni Petelo, musha kabili umusole wakwa Yesu Kristu, namulembela imwe mwebo pamo nga ifwe mwalipokelela icisumino icacindama pa mulandu wa bololoke bwakwa Lesa wesu kabili Umupusushi wesu Yesu Kristu.
Icikuuku cakwa Lesa no mutende wakwe fileba na imwe umupwilapo pali ico mwaishiba Lesa na Yesu Imfumu yesu.
Lesa ku maka yakwe alitupeela fyonse ifyakutwafwako ukwikala nga bantu bakwe icine cine. Atwita ku bucindami bwakwe na ku busuma bwakwe pali ico twalimwishiba. 
Ni ku bucindami bwakwe no busuma bwakwe eco atupeelela ifyabupe ifikankala ifyacindamisha nganshi ifyo atulaile. Pakuti kuli ifi fyabupe mumone ukukuma kuli Bulesa bwakwe, mupusuke na ku konaika kwa bantu ba pano calo ku mulandu wa lunkumbwa lubi. 
Eico kanshi na imwe muli nokubombesha, ku cisumino cenu mulundeko imibeele isuma, elyo ku mibeele isuma mulundeko ukwishiba Lesa. 
Elyo kukwishiba Lesa, mulundeko ukutekanya, kukutekanya nako mulundeko umukoosha. Elyo ku mukoosha nako mulundeko ubwina Lesa. 
Ku bwina Lesa, mulundeko icitemwiko cabwananyina. Elyo ku citemwiko cabwananyina, mulundeko icitemwiko cakutemwa abantufye bonse. 
Iyi e mibeele muli nokukwata. Nga mwakwata iyi imibeele kabili yalalundulukilako, lyena mukapambana no kumwenamo ukwishiba Imfumu yesu Yesu Kristu. 
Lelo umuntu onse uushakwata iyi mibeele, wena ni mpofu, ni ndoleshapepi, kabili alilaba nokuti alisangulwilwe ku fyabubifi fyakwe ifyakale.
Mwe bamunyinane, mulekalabana pakulanga ukuti ni Lesa ewamwita kabili ewamusala. Pantu nga mwalacita ifyo ninshi tamwakawe mu cisumino cenu. 
Elyo ninshi lyena mukapeelwa insambu shonse shakwingila mu Bufumu bwakubelelela ubwa Mfumu yesu kabili Umupusushi wesu Yesu Kristu. 
Eico nakulamwibukishako ifi fintu, nangu kwena mwafishiba kale no kusumina pa maka mu cishinka mwafundilwe. 
Ine ndetontonkanya ukuti, inshiku shonse njikala mu nsakwe iyi ya pano icalo, umubili wandi, nacilinga ukuti ndemwibukishako pali ifi fintu. 
Pantu ine ninjishiba ukuti nalaswa mfume mu nsakwe iyi iya pano calo, efyo Imfumu yesu Yesu Kristu yansokolwela. 
Kanshi ndi nokwesha nganshi ukuti nga nafwa mukaleibukisha ifi ifintu inshita yonse.
Ifwe ilyo twamushimikile pa kwisa ukwamaka ukwa Mfumu yesu Yesu Kristu tatwabomfeshe imilumbe iyakwelenganyafye iyoo. Ifwe twaliimwenene na menso yesu ubucindami bwakwe. 
Ifwe epo twali ilyo Lesa Wishi alemulumbanya no kumucindika. Ishiwi lyafumine kuli Lesa umwine bucindami aliti, “Uyu e mwana wandi, uo natemwa, uo nsekelamo.” 
Ifwe fwe bene nifwe twaumfwile ili shiwi lilefuma ku mulu ilyo twali nankwe pa lupili lwamushilo.
Kanshi calenga nokuti tucilileko mukushininkisha ukuti amashiwi yasosele bakasesema yacishinka. Elyo na imwe bene kuti cawama muleposako amano, kwati ni ku cisaniko icileyaka mu ncende umwafiita. Muleposako amano kuli ayo mashiwi mpaka bulya Bushiku bwaca no lutanda lwa lucelo lwalasanikila mu mitima yenu. 
Icakwibukisha pali fyonse nici icakuti, tapaba nangu umo uwingalondolola umwine amashiwi ya bakasesema ayaba mu Malembo Yamushilo. 
Pantu bakasesema tabaitendekefye abene pakulanda ayo mashiwi, lelo ni Mupashi Wamushilo ewalengele ukuti balande aya mashiwi yafumine kuli Lesa.
Na kale line pa bantu ba mu Israeli epo bali bakasesema babufi. Epamo na pali imwe bene bakabapo bakafundisha babufi. Bakalamufunda amafundisho yabufi, ayakumonaula ukwabula ukuti mwishibe. Elyo bakakaana no kusumina Imfumu iyabalubwile, na mukucita ifyo, bakailetelela ukonaulwafye bwangu bwangu. 
Abengi bakakonka imisango yabo iyabupulumushi, elyo na mukucita ifyo cikalenga bamo ukulasuula inshila yacishinka. 
Aba bakafundisha babufi pa mulandu wakuba no lunkumbwa lwa fyuma, bakalamucenjesha pa fyuma fyenu mukulamufunda ifyabufi. Nomba kaputula wa milandu yabo apingula kale ukubakanda, no wakubonaula alolafye lyonse alebalindila.
Ilyo bamalaika babifishe, Lesa tabapanishe nakalya. Lelo abaposele mu cifungo no kubakakila mu cifulo umwafiita fititi, emo abakakila balelolela Ubushiku bwabupingushi. 
Lesa tapanishe na bantu ba cino calo aba pakale, lelo aletele ilyeshi pa bantu ababi abali pa calo. Abo Lesa apuswishe, ni Noa umuntu uwaleeba abantu ifyo bali nokuba abakaele pa cinso cakwa Lesa, elyo na bantu bambi cine lubali. 
Lesa apingwilile ne misumba ya Sodoma na Gomora ukonaika, iyo aocele ku mulilo, yapya nakalya nakalya. Acitile ifyo ku misumba pakuti ibe icilangililo cafyo akacita ku bantu ababi. 
Lesa apuswishe umuntu umololoke Loti. Loti ena imisango yabupulumushi iya bantu ababi yalemuletela ubulanda. 
Uyu muntu umololoke Loti aleikala nabo, kanshi cila bushiku alecula nganshi mu mutima wakwe uusuma, ilyo alemona no kumfwa ifintu ifibi ifyo balecita. 
Kanshi Imfumu yalishiba ukupususha abantu abapetamina Lesa mu mafya yabo. Kabili yalishiba no kusunga abantu babi abali nokukandwa pa Bushiku bwabupingushi. 
Palibufi Lesa akakanda abantu abakonkelela ulunkumbwa lwabo lubi no kusuula amaka yakwa Lesa.
Nangu ni bamalaika bene, abacilapo nganshi kukukosa na maka pali bakafundisha babufi, tababakwatila musaalula pakubebelela pa cinso ca Mfumu. 
Aba bakafundisha babufi balanda no musaalula pa fintu ifyo bashishibe. Baba kwati ni nama sha mpanga ishishaishiba ico shilecita. Shena shifyalwafye pakuti shikatwe no kwipaiwa. Naba bakafundisha babufi bakonaulwafye kwati ni nama sha mpanga. 
Bakacula pa mulandu wakucusha bambi. Bena insansa shabo kucita ifyakusansamusha imibili yabo pa lwalala. Baba kwati matoni ya fiko ayaleta insoni, pantu ilyo muli nabo pakulya, bena basansamukila mukucita ifyakumubepaika. 
Amenso yabo yabafye pa banakashi bakubembuka nabo. Baba no lunkumbwa ulushinaka ukufwaya ukubifya. Basembeleka abantu bashakosa pakuti babifye. Imitima yabo yateekwa no lunkumbwa. Aba bantu Lesa alibatipwila. 
Balisha inshila yacishinka no kuluba baliluba. Bakonka inshila yakonkele Balamu mwana Beori, uwatemenwe ukumwenamo indalama mukucita icilubo. 
Lelo asukile akalipilwa pa cilubo cakwe. Punda wakwe inama iyishilanda, alandile ne shiwi lya muntu, alesha kasesema Balamu ukulacita ifyabuwelewele.
Aba bakafundisha babufi baba kwati tumfukumfuku twa menshi utwakama, kwati makumbi ayaleululwa ne cikuuku ca mwela. Ala Lesa alibapekanishisha icifulo camfifi. 
Pantu aba bantu pakuitasha balanda amashiwi yaciwelewele, kabili babomfya ulunkumbwa lubi ulwa mubili pakusembelela abantu abo batampilefye ukupusuka ku bantu abekala mu cilubo. 
Babalaya ukuba abantungwa, nomba abene bena bacili abasha ba misango yabo iyakubonaula, pantu umuntu musha wa ico conse icamucimfya. 
Ukwishiba Imfumu yesu kabili Umupusushi wesu Yesu Kristu kwalipususha abantu ku fibi fya pano isonde. Nomba umwine nga aitwalako, ne fibi fyamucimfya, abantu ba uyo musango baba nomba mu mibeele iyabipisha ukucila ilyo batampile ukwishiba Yesu Kristu. 
Kuli aba bantu bena, nga caweme ukukanaishiba nelyo panono ifyakuba abakaele pa cinso cakwa Lesa, ukucila ukuti ilyo baishiba, elyo bayalukila ifunde lyamushilo bapeelwe. 
Ifyo bacita filanga ukuti aya mapinda yacishinka ayatila “Imbwa ibwelela ku malushi yaciluka,” ne litila, “Inkumba basamba, ibwelela kukwalangana mu matipa.”
Mwe batemwikwa bandi, uyu e kalata wabubili namulembela. Mu makalata aya yonse yabili ndemwibukishako ifi fintu pakuti muleba na matontonkanyo yasuma. 
Ndefwaya muleibukisha amashiwi bakasesema bamushilo balandile kale na mafunde ya Mfumu kabili Umupusushi ayo abasole benu bamupeele. 
Icapakubala ico muli nokwishiba nici icakuti mu nshiku shakupelekeshako kukesa abantu bamo abakalakonkelelafye ulunkumbwa lwabo lubi, bakalamuseka no kumuseka. 
Bakalasosa abati, “Bushe talaya ukuti akabwela? Nga ali kwi? Bashifwe bafwa kale, lelo ukufumafye apo icalo cabumbilwe ifintu fyonse fyabafye umo fyabeela.” 
Aba bantu baba no mufulo, tabafwayafye kwibukisha ukuti Lesa kalefye alengele imyulu kwishiwi lyakwe. Lesa abumbile icalo ku menshi no kucifumya mu menshi. 
Kabili Lesa aonawile cilya calo ku menshi, acibishe mu menshi ye lyeshi. 
Lelo ishiwi limo line elisunga imyulu ne calo ifilipo nomba, pakuti fikese pya ku mulilo. Lesa akafisunga mpaka no bushiku bwabupingushi ilyo abantu ababi bakonaulwa.
Mwe batemwikwa bandi tamuli nakulaba ici cintu cimo. Pa cinso ca Mfumu ubushiku bumo bwaba kwati myaka ikana limo, ne myaka ikana limo yaba kwati bushiku bumo. 
Abantu bamo batontonkanya ukuti Imfumu ilashingashinga pakufikilisha ifyo yalaya. Imwe kwena ilamutekela umutima, pantu taifwaya ukuti nelyo umo akalobelele, lelo ifwaya ukuti bonse balapile no kupilibuka.
Lelo Ubushiku bwa Mfumu bukesa kwati mupupu. Pali ubo Bushiku imyulu ikapita ne congo icikalamba, ifyaba mu mulu fikapya ku mulilo fikonaike, elyo icalo na fyonse ifyabapo fikapya. 
Apo ifintu fyonse fikonaika umusango uyu, bushe imwe muli nokuba abantu ba musango shani? Mu bumi bwenu muli nokuba abamushilo, kabili abapetamina Lesa. 
Kanshi ilyo mulelolela Ubushiku bwakwa Lesa, mulecita ifyakuti bwaca bwangu. Pali ubu Bushiku imyulu ikonaika ku mulilo ne fyaba mu mulu fikasunguluka kukukaba kwa mulilo. 
Lelo ifwe tulolela ifintu Lesa alaya, emukuti imyulu ipya ne calo cipya umo bonse bakalacita ifyo Lesa afwaya. 
Eico kanshi mwe batemwikwa bandi, ilyo mulelolela ifi fintu, mulebomba na maka yenu yonse ukuba abakaele, ababula icilubo, kabili abekala mu mutende na Lesa. 
Mulemona iyi nshita Imfumu yesu iletekela abantu umutima, e nshita ye pusukilo. Paulo munyinefwe uo twatemwa, mukubomfya amano Lesa amupeele nao efyo amulembele. 
Ifi fine efyo alanda mu makalata yakwe yonse, ilyo alemba pali uyu mulandu. Mu makalata yakwa Paulo mwaliba ifintu fimo ifyayafya ukumfwa. Abantu abashasambilila kabili abashakosa mu cisumino balayonaula abene ilyo balufyanya ukufilondolola, nga filya balufyanya ukulondolola ifipande fimbi ifya Malembo Yamushilo.
Mwe batemwikwa bandi, imwe ifi fintu balimusokako kale. Kanshi mulecenjela, mwileka ifilubo fya aba bantu babi fimusensenune mufume na mu cishinka mwashintililamo. 
Lelo mulekulilako mukuba ne cikuuku na mano yakwishiba Imfumu yesu kabili Umupusushi wesu Yesu Kristu. Kristu nalelumbwa pali nomba na pe na pe. Ameni.
