Ami Ximona Petulu, ngundungo yaYesu Kulixitu, ngukaposetolo kenyi, kuli enu munatambula kufwelela calemena hamwe naceci tunatambuletu, cakufwelela kukwoloka caKalunga ketu Mulwilo wetu Yesu Kulixitu.
 Kuli enu kuvulilenga likoji nakuunda mucinyingi cakutacikiza kanawa Kalunga naMwata wetu Yesu.
Mwomwo ngolo jenyi jauKalunga wenyi jinatuhane lyehi vyuma vyosena vyakuya haya kuyoya nakumukomoka Kalunga, mucinyingi cakumutacikizOu atusanyikile naupahu wenyi nakuwaha cenyi.
Muvikiko mwanatuhane lyehi jixiko jenyi jajilemu jajinene cikuma, mangana ngwenyi, hajeji mupwenga muvaka-kutambula nganomu apwa Kalunga, mwomwo munapululuka lyehi mukulumbuka kana cili muli vaka-mavu, cakufuma kukufwila cavo cacipi.
Kaha hoho vene, enu kwenu hakusolola unyongocima wosena, mukufwelela cenu litalilenumo kuwaha, kaha mukuwaha cenu litalilenumo cinyingi,
kaha mucinyingi cenu litalilenumo kulyononona, kaha mukulyononona cenu litalilenumo kukakacila, kaha mukukakacila cenu litalilenumo kumukomoka Kalunga,
kaha mukumukomoka cenu Kalunga litalilenumo kuwahilila navandumbwenu, kaha mukuwahilila cenu navandumbwenu litalilenumo zangi.
Mwomwo kaci nge vyumevi vyatwama muli enu nakumivulila, kaha navimizenekesa kupwa muvamokomoko, muvakuhona kwima mihako, hakutwala kucinyingi cakumutacikiza kanawa Mwata wetu Yesu Kulixitu.
Mwomwou azeneka vyumevi ikiye kapuputa, nahase kumwena hakamwihi kaha, navulyama lyehi kutomesa kana vamutomesele kumilonga yenyi yaxili yahamyaka.
Xikaho, enu vandumbwami, hambakanenu kusolola unyongocima, mangana kusanyika kana vanamisanyika nakusakula kana vanamisakula muvizamisenga mbe, mwoÂ­ mwo kaci nge mweji kulinganga vyumevi, kaha kamwexi kwiza kukalimbukako.
Mwomwo ngoco kwingila muwangana wamyaka yosena waMwata wetu Mulwilo wetu Yesu Kulixitu navakamihanaco cikumakuma.
Xikaho ngunasake ngwami, ngumyanukisenga vyumevi hamakumbi osena, cipwe munavitacikiza lyehi, cipwe vanamizamisa lyehi mbe mumucano kana muli nawo.
Kaha ngunamono ngwami, ximbu ngucili mumbalaka yino cinolokami kumisangumunanga nakumyanukisanga ceka.
Mwomwo ngunatacikiza ngwami, kuzula mbalaka yami cili nakwiza waxi, nge muze angulwezele Mwata wetu Yesu Kulixitu.
Kaha nangusolola unyongocima mangana ngwami, omu nangukalinga hingunayi lyehi, enu mukahase kwanukanga vyumevi hamakumbi osena.
Mwomwo etu hakumijimbwila ngolo jaMwata wetu Yesu Kulixitu nakwiza cenyi katwakavangijile viximo vyamokomoko vyakutaka nakulungulukako, oloze twapwile tuvakaleho twamwene ukelenga wenyi.
Mwomwo atambwile ulemu naupahu kuli Ise Kalunga, haze hakwiza kuli Ikiye lizu lyangacize lyakufuma muupahu waukelenga ngwenyi, Ou you Mwanami, you Wami ngwazanga, Ou ngweji kwivwilangAmi kuwaha cikuma.
Lizu eli etu twalivwile lyafumine mwilu haze twapwile nenyi haze hapili yajila.
Kaha nawa tuli namazu aupolofweto akuzama mbe cakuhambakana, namulinga kanawa hakuwahaka micima yenu, nge kulinongo lyakumunyika muma mwakajimbavenyi, palanga nomu nakuca, nomu mwatutuka litota mumicima yenu.
 Hakulivanga kutacikizeci ngwenu, kakwexi upolofweto umwe wakuMazu-vasoneka vanahase kulilumbunwina tuhu nahawoko.
Mwomwo kumyaka yosena kakwapwile upolofweto wejile wakufuma mumucima wamutuko, oloze vatu vahanjikile vyakuli Kalunga hakuvahanjikisa kuli Xipilitu wajila.
Oloze muli vatu vaze mwalovokele nawa vaka-kulyongela upolofweto, nge omu namukapwa namuli enu nawa vaka-kunangula vakwonga, vakivo navakanehamo mazu akumihandununa akunongesa vatu kupenge, mbwe nakukumuhamikila Mwata uze avalanjile, nakulikokela kunonga cawaxiwaxi.
Kaha nakukapwa vavavulu navakakavangizanga vilinga vyavo vyakuzunguma, hali vakivo hakiko vene nayikasaukila jila yamucano.
Kaha  nalukamakama lwavo namazu avo vanatake vavene navakasaka kusekasana nenu nge navikumba. Kupaya cavo kufuma kuxikulu kacexi kwimajalako, kaha kunonga cavo kacexi kusavala tuloko.
Mwomwo kaci nge Kalunga katetelele vangelo omu vavulumwineko, oloze avambilile mukalunga-kamazeze mumena amilima mangana ngwenyi, vavalaminengamo nakukuvasopesa,
kaha kaci nge katetelele vaka-mavu vakuxikuluko, oloze alamine Nowa, muka-kwambulula kwoloka, navakwavo vatanu navavali nawa, omu atumine livaji hali vaka-mavu vaka-kumuzamukila,
kaha kaci nge membo aze Sotome naNgomola awalumwine kupwa uto kaha, nakuvapayisa nakuvakatumuna nakuvalingisa kupwa vakutalilaho cakuvahuhumuna vaze navaka-muzamukilanga Kalunga,
oloze alowele Lote, uze apwile wakwoloka, uze ayanjilenga cikuma hakumona vilinga vyavaka-kuhuka vyakuzunguma
(mwomwo uze lunga wakwoloka hakutwama muli vakivo, hakumona nakwivwa, ayanjixilenga mwono wenyi wakwoloka cakuuyanjisa hakumbi hakumbi navilinga vyavo vyaupapwoki),
ngwetu, kaha Yehova natacikiza mwakuvayowela vaka-kumukomoka, kuvayovola muluyando lwakuveseka, nakuvalama vaka-kuhengesa mukuvazangamisanga nakulikumbi lyakuvasopesa.
Oloze cinahambakana ngoco kuli vaze veji kutambukanga nge mwaya cisemwa cahamavu, mukufwila cakulipihisa, ava veji kulumbilisanga wata. Vakivo vaka-kuhamuka, vaka-kutakilika mwamicima yavo kaha, kavexi kucikima woma hakusaula vaka-upahuko.
Oloze vangelo, cipwe vavahambakana undume nangolo, cipwe ngoco kavexi kuvasopesa nakasautu kumeso aMwatako.
Oloze ava, vatwala nge mwatunyama vakuhona mangana, ava vasemuwa kwavo mangana vavakwate nakuvanongesa, vakivo hakusaula vyuma vize vahona kutacikiza, mukunongesa cavo navakavanongesa,
navakavamwenesa lupi lukapwenga fweto yakupihisa cavo. Ngwavo, vali nakumona kuwaha hakulenga namusana, vanapu mapenga natutenga hakulenga mukutangisa cavo, ximbu navalya nayenu hamwe kuviwanyino.
Vakweci meso avo anazale naujila, kavexi kuhasa kuhwima hakukava milimo yaxiliko, veji kuzondolanga myono yavaze vazeneka kuzama, vakweci micima yejilila lyehi kwivwa lukamakama, vanapu vana vakwangula.
Hakuseza jila yakwoloka vahungumukile hakukavangiza jila yaMbalame yaMbeyole, uze azangile fweto yamilimo yakuhenga.
Oloze vamuhanjikilile hakuzomboka cenyi luximbi, cimbulu wakuhona kuhanjika ahanjikile nalizu lyautu nakukanda kuzaluka cayauze kapolofweto.
Ava vanapu tuselwoke vakuzeneka meya, mbundu yakukakumuka nanyamanganda, vavalamina kwilava camilima.
Mwomwo hakuhanjika mazu akulitukwojola aufwefwelekete, vaze vali mukupululuka kuli ava vatwama mukuhungumuka veji kuvazondwelanga mukufwila cacisemwa cahamavu, mukuzunguma.
Hakuvaxika ngwavo, valihehwenga, oloze vavene vanapu vandungo jakulumbuka. Mwomwo wose mwafungulula mutu, ikiye venyou namuhetuwisa muundungo.
Mwomwo vakivo hakupululuka mukupihisa cavaka-mavu hacinyingi cakumutacikiza Mwata Mulwilo Yesu Kulixitu, kaci nge navakalilimbamo ceka nakufunguluka, kahomu mwavo mwakukuminyina hinamupihya kuhambakana mwavo mwakulivanga.
Mwomwo cawahile kuli vakivo kaci jila yakwoloka kavayitacikijileko, kuhambakana kuyitacikiza hikuhiluka munyima nakuseza luximbi lwajila luze vavahanyine.
Vanamono nge omu caya ciximo camucano oco cakwamba ngwavo, Kawa mwahilukila ceka vize nasaze, kaha nawa, ngwavo, Ngulu uze vakosanga himwahiluka ceka nakulilamba mumalova.
 Enu ngwazanga, ou ukiko mukanda wamucivali, ou nguli nakusoneka jino kuli enu, kaha kumikanda yosena yivali ngunasangumuna micima yenu yakuxixika nakumyanukisa,
mangana mazu aze vahanjikile hakulivanga kuli vapolofweto vajila muwanukenga, naluximbi lwaMwata Mulwilo nawa, luze lwejile muli vaposetolo jenu.
 Hakulivanga kutacikizeci ngwenu, hamakumbi akukuminyina nahakasoloka vaka-kuhenda nakuhenda cavo, navakatambuka nge mwaya kufwila cavo vavene ceka naceka,
navakamba ngwavo, Kwiza cenyi oco vaxika lyehi cili kulihize? Ngwavo, Mwomwo kufumisa haze vasavalile vakakuluka jetu tulo, vyuma vyosena hanga vyapwila ngana vene, kufumisa kukuputuka kutanga vyuma.
Mwomwo manganawa vanazange ngwavo, vawavulyame, mwomwo kufuma kuxikulu kwapwile melu, namavu nawa awakolezezele kumeya namumeya, halizu lyaKalunga.
Hawakiko nawa mafuci aze apwileko hamakumbi aze, hakuwajimika mumeya anongele.
Oloze melu awa aliho makumbi ano, namavu nawa, halizu lyolimwe hakiko vene vaviswekela kakahya, nakuvilamina likumbi lyakuvasopesa nakuvanongesa vaka-kumuzamukila Kalunga.
Oloze, enu ngwazanga, kanda muvulyama cumeci cimwe kahako ngwetu, Kuli Yehova likumbi limwe linapu nge myaka likombakaji, kaha myaka likombakaji yinapu nge likumbi limwe kaha.
 Yehova kexi kutangisa luxiko lwenyi nge omu vamona vatu vamwe kutangisako, oloze namitalilila cikoki, mwomwo kazanga mutu umwe kunongako, oloze ngwenyi, vosena vakahete kukwalumuka cakupihilila, xikaho.
Oloze likumbi lyaYehova nalikeza vene nge mwiji, halikiko melu nawakahita naluxindo lwalunene, vyuma vyamwilu nayikayengunuka nakuwema nakakahya, kaha mavu namilimo yiliho navikaxituka.
Ngoco hamono vyuma vyosenevi navikayengunuka ngacize, kaha catela kuli enu kupwa muvatu vangacilihi? nakutwama cenu cajila nakumukomoka Kalunga,
nakutalilila nakuzanga cikuma kwiza calikumbi lyaKalunga, halikiko melu hakukwata kakahya nawakayengunuka, kaha vyuma vyamwilu hakuwema nakakahya navikazuzuluka.
Oloze tuli nakutalilila melu amahya namavu amahya, kwatwama kwoloka, nge omu caya kuxika cenyi.
 Xikaho, enu ngwazanga, mwomwo muli nakutalilila vyumevi, sololenunga unyongocima mangana akamiwane mukuunda, muvakuzeneka lipenga cipwe cuma cakumihanyina mulonga.
Kaha Mwata wetu hakutalililako vatu cikoki, cimonenunga ngwenu, ulwilo, nganomu asonekele nandumbwetu Paulu nawa twazanga kuli enu, nge omu aya manganaze vamuhanyine,
nge kumikanda yenyi yosena nawa, mwomwo eji kuvulukanga vyumevi muyikiko. Muyikiko muli mazu amwe amakalu kutacikiza, akiko vaze vazeneka kulinangula navaze vazeneka kuzama veji kuwahingikanga, nganomu veji kulingilanga naMazu-vasoneka akwavo nawa, nakuneha kunonga cavo vavene.
Xikaho, enu ngwazanga, enu hakutacikiza lyehi vyumevi ximbu kanda vicisoloke, lilamenunga kucina hakumihungumwisa hakuhungumuka cavaka-kuhuka namukalimbuka nakuseza kuzama cenu.
Oloze zovolokenunga mulikoji lyaMwata wetu Mulwilo Yesu Kulixitu  namucinyingi cakumutacikiza. Vamutohwesenga Ikiye noholili nahaya myaka yosena. Amene.
