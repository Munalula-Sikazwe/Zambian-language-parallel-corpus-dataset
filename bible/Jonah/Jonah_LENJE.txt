Bushiku bumwi Mwaami Lesa wakaambila Jona mwanaakwe Amitayi ayi, 
“Nyamuka uye kundabala inene iindaawo ya Ninife, akushimikila cakucenjesha bantu ba mumo, ceebo bubi bwabo ndabubona ayi bwafula.”
Sombi Jona wakanyamuka ayi alobokele kuTashishi kuswa pameenso a Mwaami Lesa. Lyalo wakakunkuluka kuya kuJopa, uko nkwaakacana bwaato bunene bwakalinga kuya nkuko. Aboobo wakalipila akutanta kuya kuTashishi pantu pomwi abeshikweensha bwaato ubo, kwaamba ayi aswe pameenso a Mwaami Lesa. 
Mpeeke Mwaami Lesa wakatuma cipuupu cinene palweenge. Lyalo kwakaba maaba ayoosha cakwaamba ayi bwaato bwakalinga kusuni kupasuka. 
Beshikweensha bwaato bakaloonda abuumbi akutalika kusenga lucafwo womwi awomwi kuswa kuli lesa wakwe. Ono kwaamba ayi boobye bwaato ubo, bakawaala shintu mulweenge. Sombi Jona wakalinga mucipinda cimwi ca panshi, kaali mutulo.
Mpomunyaawo munene wa beshikweensha bwaato wakamucana umo akumwaambila ayi, “Ulilete webo? Buka usenge lucafwo kuli lesa wako! Mpashi inga watunyumfwila nkumbu ayi tutafwi.” 
Kuswawaawo beshikweensha bwaato bakalyaamboosha ayi, “Atuume cisolo ayi tubone waleta mapensho aya.” Mpeeke bakacita bweenkoobo, lyalo cakawita Jona. 
Aboobo bakamwiipusha ayi, “Ino ngani waleta mapensho aya? Ulasebensa ncitonshi? Ino ulaswa kucishinshi? Ulaswa kuli? Alimwi uli mushobonshi?”
Jona wakakumbula ayi, “Ndi muEbulu. Ndalambila Mwaami Lesa, uli ngoLesa wa kwiculu uyo wakalenga inshi alweenge.” 
Mpeeke Jona wakabalwiita ayi utooloboka Mwaami Lesa.
Maaba akalinga kuya ciindaawo. Aboobo bakamwiipusha ayi, “Ino inga twakucita buyani kwaamba ayi maaba amane?”
Mpeeke Jona wakabakumbula ayi, “Amumbweese mungwaale mulweenge, lyalo kutooboolabo tontolo. Ndishi ayi ndime ndalengesha ayi mapensho aya amucitikile.”
Nakubi boobo, beshikweensha bakeelesha abuumbi ayi batape akuboola kwitala. Sombi bakaalilwa, ceebo maaba akalinga kuya cikomenenaako. 
Mpomunyaawo bakapaila kuMwaami Lesa ayi, “NoBaami baLesa, twaseenga mutatuleeki ayi tufwe mukwiinga twacaya muntu uyu utacite mulandu. Ceebo noBaami baLesa ndimwe mwalengesha ayi shoonse ishi shicitike.” 
Lyalo bakabwesa Jona akumuwaala mulweenge, Kuswawaawo kwakaboolabo tontolo. 
Paceebo ceeci beshikweensha bwaato bakaloonda akulemeka Mwaami Lesa, aboobo bakabenga mulambu kuli nguwe akumulasha cakulumbila ayi balaakunoomusebensela.
Mwaami Lesa wakatuma nswi inene abuumbi ayi imine Jona, alimwi wakekala munswi iyo kwanshiku shotatwe.
Mpeeke mukati munswi, Jona wakapaila kuMwaami Lesa wakwe ayi,
“NoBaami baLesa, mumapensho angu,
Mwakangwaala mulweenge,
Ndakaamba ayi, ‘Ndatandaanishikwa pameenso anu,
Maanshi ayo akamfwekelesha akanoondesha,
Ndakepila panshi peene patalikila tulundu,
“Ndindakanyumfwa ayi ntooya citula moyo,
“Abo balambila shibumbwabumbwa shitacite ncito,
Sombi ndaakubenga mulambu,
Mpomunyaawo Mwaami Lesa wakalwiita nswi ayi ishipile Jona kwitala.
Ono Mwaami Lesa wakaambila Jona lyabili ayi, 
“Nyamuka uye kundabala inene iindaawo ya Ninife, ukashimikile bantu ba mumo makani ngondakakulwiita.”
Lyalo Jona wakanyumfwila Mwaami Lesa akuya kuNinife. Anu ndabala inene iindaawo iyo, yakalinga inene cakutola nshiku shotatwe kwiindaamo mubufwaafwi. 
Mpomunyaawo wakanyamuka akweenda mundabala inene iyo, kuswa macuunsa kushikila amacolesha pabushiku butaanshi. Lyalo wakatalika kushimikila ayi, “Na peende nshiku shili makumi one, ndabala inene ya Ninife ilaakunyonyweetwabo limwi.”
Bene Ninife bakashoma makani ayo akwe Lesa. Lyalo bakasuminishanya kulikasha kulya, kuswa kubamanene abanike, boonse bakafwala masaka kubonesha ayi basanduka kuswa kushibiibi shabo.
Mwaami wa kuNinife ndyaakanyumfwa cikani ici, wakanyamuka pacuuna cakwe cabwaami, wafuula cakufwala cabwaami, walifweka masaka alimwi akwikala mumilota. 
Kuswawaawo, bakatuma nkombe kubene Ninife ayi,
Sombi muntu uli woonse alifweke masaka alimwi akufweka shifubwa shoonse. Woonse muntu ulyeelete kufwambaana kupaila kuli Lesa akuleka bubi bwakwe, alimwi amibo itabete kabotu. 
Mpashi Lesa inga wapilula miyeeyo abukali bwakwe kwaamba ayi tukabule kufwa!”
Ono Lesa ndyaakabona ayi basanduka kunshila shabo shabubi, wakabanyumfwila nkumbu. Aboobo taakwe kubanyonyoola kweelana ambwaakalinga aamba.
Sombi Jona taakwe kukondwaawo paceeco cakacitika, lakwe wakakalala. 
Mpeeke wakapaila ayi, “Sa te nceceeci ncendakaamba kaantana kuswa kumisheesu ayi cilaakucitika? Anu ncendakafwambaanina kulobokela kuTashishi. Ndakalinga kwishi ayi uli Lesa walusuno alimwi shinkumbu, utafwambaani kukalala, Lesa shiluse luteeli alimwi upilula miyeeyo akucileka kunyonyoola. 
Ono noBaami baLesa, amuncayebo. Ceebo ncibotu kwaamba ayi mfwe kwiinda kunooli muumi.”
Nacibi boobo, Mwaami Lesa wakamukumbula ayi, “Sa pali nceenga cakukalasha apa?”
Mpomunyaawo Jona wakaswa mundabala inene iyo akuya kwicwe lya njiyo. Nkomunya uko, wakayaka musakasa akwikala mucimfule ca nguwo, kaalindila cakalinga kweelete kucitika kundabala iyo. 
Lyalo Mwaami Lesa wakamenesha cisamu akulengesha ayi cikule akuleta cimfule pali Jona ayi apuluke kulumwi ulo. Aboobo Jona wakakondwa abuumbi ceebo ca cisamu ico. 
Sombi macuunsacuunsa bushiku bwakaboolaawo, Lesa wakatuma shiluŋongwa uyo wakatalika kulya cisamu akulengesha ayi ciyume. 
Ono lisuba ndilyakatanta, Lesa wakatuma muuwo wakwicwe ulungula, alimwi lisuba lyakabalila pamutwi wakwe Jona, kaasuni kuwisuka. Aboobo wakalinga kuyanda kufwa. Mpeeke wakaamba ayi, “Ncibotu kwaamba ayi mfwe, kwiinda kunooli muumi!”
Sombi Lesa wakaambila Jona ayi, “Sa kuli nceenga cakukalasha pacisamu ici?”
Mpomunyaawo Mwaami Lesa wakaamba ayi, “Walinga kulisukama pacisamu ici, nabi tookwe kucisebensela alimwi akucikulisha. Cakamena bushiku bomwi alimwi akufwa bushiku bwakaboolaawo. 
Sombi mwalo mundabala inene ya Ninife muli bantu beenda pashuulu shili mwaanda amakumi obilo, abo bateshiwo ciluleme nabi cilubite, kubikaawo amatanga a banyama bafubwa. Ono sa nsheelete kulisukama pandabala inene iindaawo iyo?”
