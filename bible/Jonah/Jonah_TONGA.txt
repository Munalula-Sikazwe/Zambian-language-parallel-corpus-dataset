Majwi aa Mwami Leza akasikila Jona mwana wa Amitayi, aakuti, 
“Koya kumunzi mupati wa Nineva akuukambaukile, nkaambo ndibwene bubi bwawo.” 
Pele Jona wakatija Mwami Leza, wagama ku Taasyisyi. Wakaya ku Jopa, ooko wakaakujana bwato bwakali kuya ku Taasyisyi, aboobo wakabbadela mali aakunjizya, wakanjila akuunka ku Taasyisyi katija Mwami Leza. 
Mpawo Mwami Leza wakacita kuti kuunge guwo pati mulwizi, cakuti guwo eeli lyakacita kuti bantu bayeeye kuti lilajaya bwato. 
Basibwato boonse bakayoowa, umwi aumwi wakali kukomba kuli Leza wakwe. Mpoonya bakasowa mpasya mulwizi kuti bwato buubilwe-ubilwe. Pele Jona wakainkide mutwaanda twaansi twabwato, ooko wakalala cakuti ŋonzi zyakali mutolede kapati.
Aawo mupati wabwato wakainka kwakalede Jona akuyooti, “Ino mbubuti mboona yebo? Buka ukombe kuli leza wako! Ambweni inga waba natubona, eelyo tatukooloba.”
Mpoonya basibwato bakati kuli umwi aumwi, “Amuboole tuume cisolo kutegwa tuzibe muntu ooyo watuletela mapenzi aaya.” Nibakauma cisolo, cakawida Jona. 
Nkaako bakamubuzya kuti, “Twaambile ino nguni watuletela mapenzi oonse aaya aali boobu? Ino ucita nzi kuno? Uzwa kuli? Uzwa kucisi nzi? Uli musyobo nzi?”
Jona wakaingula kuti, “Ndi Muhibulu, ndikomba Mwami Leza wakujulu, ooyo wakalenga lwizi anyika.”
Bamvwe ceeci bakayoowa akubuzya kuti, “Ino wakacita nzi?” Bakaziba kuti wakali kutija Mwami Leza nkaambo Jona wakalibaambilide kale. 
Lino lwizi lwakali kukapaika kapati. Nkaako bakamubuzya kuti, “Ino kayi tukucite buti kutegwa lwizi lutubatamine?”
Walo wakaingula kuti, “Amundiwaale mulwizi nolutibatame. Ndizi kuti mulandu wangu nguwacita kuti guwo pati eeli limubbubbwide.”
Bamvwe boobo baalumi aabo bakasoleka kuti bakwasule bwato buye kunkomwe. Pele tiibakakonzya pe, nkaambo guwo lyakabbubbulisya kwiinda lutaanzi. 
Mpawo bakakomba ku Mwami Leza bakati, “O Mwami Leza, utalekeli kuti tufwe akaambo kabuumi bwamuntu ooyu ngotuyanda kusowa. Utatupi mulandu wakujaya muntu ooyu uutakwe mulandu, nkaambo yebo O Mwami Leza wacita eeco cikubotela.” 
Mpawo bakabweza Jona akumusowela anze lyabwato, aawo lwizi lwakali kukapaika lwakabatama. 
Akaambo kaceeci baalumi aabo bakayoowa kapati, mpawo bakapa cipaizyo ku Mwami Leza akukonkezya muzina lyakwe.
Lino Mwami Leza wakaleta nswi mpati kuti imene Jona, nkabela Jona wakakkala mwida lyanswi kwamazuba otatwe amasiku aawo.
Lino Jona kacili mwida lyanswi wakakomba ku Mwami Leza wakwe.
Wakati, “Mumapenzi aangu ndakakomba ku Mwami Leza, walo wakandiingula.
Wakandiwaala mumpisi, akati katinti lyalwizi, maanzi, akandizinguluka,
Ndakati, ‘Ndatandwa kuzwa kulinduwe,
Maanzi akandizingulukide akandisinka amoyo,
Ndakainka kuntalisyo zyazilundu, ndakasinkilizigwa kwalyoonse alyoonse kunsi aanyika.
Buumi bwangu nibwakayanda kuzimaana ndakakuyeeya O Mwami Leza,
Kuli baabo bazumanana kumituni yabuyo bakasweekelwa luse lwakweetelelwa kwabo.
Pele mebo njoopaizya kulinduwe anyimbo yakulumba.
Mpawo Mwami Leza wakalailila nswi eeyo, nkabela yakaluka Jona anyika njumu.
Mpawo majwi aa Mwami Leza akasikila Jona ciindi cabili, akuti, 
“Koya kumunzi mupati wa Nineva ukuukambaukile makani ngindakulailila.” 
Jona wakaswiilila majwi aa Mwami Leza, wakainka ku Nineva. Lino Nineva wakali munzi mupati, wakali kweendwa mazuba otatwe kuuzinguluka. 
Jona wakali kweendeenda mumunzi. Wakali kweenda lweendo lwabuzuba bomwe buyo, kaambilizya kuti, “Kwasyaala mazuba aali makumi one munzi wa Nineva ulanyonyoonwa.”
Bantu bamu Nineva bakasyoma majwi aa Leza. Bakaambilizya kuti kube kuliimya kulya, nkabela boonse, kuzwa kubalemenede kuyoosika kubantu buyo basame masaka.
Lino makani aaya naakamusikila mwami wa Nineva, wakaseluka acuuno cakwe cabwami, wasamununa majansi aabwami, wakasama masaka akuyookkala ansi mutwe. 
Mpawo wakaambilizya mu Nineva kuti, “Kwiindila mukulailila kwamwami abalemenede bakwe, ‘Mutalekeli muntu naba munyama, matanga naa butanga bwambelele kuti bulabile cintu cili coonse, mutalekeli kuti banywe naa balye. 
Pele amubone kuti bantu abanyama basamikwa masaka. Amubaambile basiye nzila zyabo zibi alupyopyongano. 
Ino nguni uuzi? Ambweni Leza inga watulekelela akutubeda aankumbu cakuti ulaleka kunyema kapati kuti tutalobi.’”
Lino Leza naakabona ncibakacita, ambubakasiya nzila zyabo zibi wakababeda aankumbu cakuti taakabanyonyoona mbuli mbwaakakanzide.
Pele Jona wakabijilwa kapati, wakakalala. 
Wakakomba ku Mwami Leza wakati, “O Mwami Leza sena eeci tacili ncindakaamba nkecili kwesu? Ncenciceeco ncindakatijilide ku Taasyisyi. Ndakalizi kuti yebo uli Leza siluse sikweetelela, ulamuka kunyema, uli siluyando, uli Leza uutaleteli bantu mapenzi. 
Nkaako lino O Mwami Leza, ndijaya buyo, nkaambo ncibotu kulindime kufwa kwiinda kupona.”
Pele Mwami Leza wakaingula kuti, “Sena uleelede kunyema boobu?”
Jona wakazwa mumunzi waakukkala kujwe kuntumba lyamunzi. Ooko wakaliyakila cilawo, wakkala mucimvule caco, kalindila kuti abone naa ncinzi citicitike kumunzi. 
Mpawo Mwami Leza wakameneka musaansa kutegwa Jona ayuse aleke kubijilwa, Jona wakabotelwa kapati akaambo kamusaansa ooyu. 
Pele kubucedo buzuba bwakatobela Leza wakabamba syaanyungwa wakaluma musaansa ooyo cakuti wakapusama. 
Lino zuba nilyakazwa, Leza wakaleta luuwo lupya lwakujwe, eelyo zuba lyakamuumpa amutwe Jona cakuti wakawizauka. Wakali kuyanda kufwa, aawo wakati, “Ncibotu kuti ndifwe kwiinda kuti nkepona.”
Pele Leza wakati kuli Jona, “Sena uleelede kunyema boobu akaambo kamusaansa?” Walo wakati, “Iiyi, ndanyema, ndinyemede kapati cakuti ncibotu kufwa.”
Pele Mwami Leza wakati, “Tee wabona mboyandisya musaansa ooyu nokuba kuti tookali kuubambila-bambila nokuba kuukomezya. Wakamena mubusiku bomwe akufwa mubusiku bomwe. 
Pele munzi wa Nineva ulijisi bantu bainda kuzyuulu zili mwaanda amakumi obilo batakonzyi kuziba cibi acibotu alimwi balijisi ŋombe zinji. Sena nsyeelede kuuengelela munzi mupati uuli mbuli bayooyu?”
