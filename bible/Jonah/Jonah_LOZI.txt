  Muñ'a Bupilo a li ku Jonasi mwan'a Amitai, 
“Itukise, mi u ye kwa Ninive, muleneñi wani o mutuna, mi u y'o u kalimela. Ni utwile mo bu inezi bumaswe bwa batu ba ona.” 
Kono bakeñisa kuli Jonasi a ye kwa Ninive, yena a kala ku zwa ku Muñ'a Bupilo mi a sabela kwa Tarishishi. A ya kwa Jopa, kw'a n'a il'o fumana sisepe se ne si bata ku fuula ku ya kwa Tarishishi. A lifa tifo ya musipili mi a longana mwa sisepe hamoho ni bazamaisi ba sona ku ya kwateñi, ili kw'a n'a ka ba kwahule ni Muñ'a Bupilo. 
Kono Muñ'a Bupilo a lumela moya o maata hahulu, mane sisepe se si bata ku pazauha. 
Bafuluhi kamukana ne ba sabile hahulu mi ba huweleza kuli ba tuswe. Yo muñwi ni yo muñwi a kupa tuso ku mulimu wa hae, ba nze ba nepakela libyana mwa mezi kuli sisepe si be bubebe mi si si ke sa tiba. Jonasi yena n'a lobalezi a nz'a hona mwa sibaka se siñwi sa mwa sisepe, se si kwatasi.
Nduna wa sisepe a mu fumana mwateñi mi a li ku yena, “U ezañi u nz'o lobezi? Zuha, u kupe tuso ku mulimu wa hao, mwendi u ka lu shwela makeke, kuli lu si ke lwa shwa.”
Cwale bafuluhi ba bulelisana, ba li, “A lu lauleñi, lu fumane sifosi ya lu tiselize kozi ye lu li ku yona ye.” Ba eza cwalo, mi kwa swalwa Jonasi. 
Ba li ku yena, “U lu bulelele cwale, ki mañi ya mulatu fa taba ye! U ezañi mo? U zwa kai? U zwa mwa naha ifi? U wa sicaba sifi?”
Jonasi a alaba, a li, “Ni Muheberu. Ni lapela Muñ'a Bupilo, Mulimu wa lihalimu, ya ezize lifasi ni liwate.” 
Bafuluhi ne ba ziba kuli n'a saba Muñ'a Bupilo kakuli n'a s'a ba bulelezi. Ba sabile hahulu mi ba li ku yena, “U ezize nto ye maswe cwañi!”
Moya wa ekezeha hahulu ni ku fita ka nako kaufela, mane bafuluhi ba li ku yena, “Lu ka ku eza cwañi kuli liwate li kuze?”
Jonasi a li, “Mu ni nge, mu ni nepele mwa liwate, mi moya u ka kuza. Na ziba kuli ki kabakala ka, liñungwa le lituna cwalo ha li mi tahezi.”
Bafuluhi ba eza ka tata kuli ba ise sisepe kwa likamba kono ba palelwa kakuli moya n'o sa ekezeha ka maata hahulu. 
Cwale ba huweleza ku Muñ'a Bupilo, ba li, “Oho Muñ'a Bupilo, lwa lapela, u si ke wa lu tuhela lu shwa kabakala ku zwisa bupilo bwa munna yo. U si ke wa lu fa mulatu sina babulai, kakuli ki wena, Muñ'a Bupilo, ya lu bonisize se lu lukela ku eza.” 
Cwale ba nanula Jonasi, ba mu nepela mwa liwate, mi kapili-pili moya wa kuza. 
Bafuluhi ba saba hahulu Muñ'a Bupilo mane ba mu ezeza sitabelo ni lisepiso za buitumelo.
  Muñ'a Bupilo a laela tapi ye tuna ku t'o miza Jonasi, mi Jonasi a ba mwa mba ya tapi mazazi a malalu ni masihu a malalu.
Cwale Jonasi a lapela ku Mulena Mulimu wa hae, h'a li mwa mba ya tapi, a li,
“Mwa ziezi ya ka,
U ni nepezi mwa buliba bwa fa lilaho
Na li, ‘Ni zwisizwe fapil'a hao,
Mezi a t'o ni minisa,
Na pumbama kwatas'a mitomo
Ha ni utwa ni bata ku shwa,
Bao kaufela ba ba lapela milimu
Kono ni ka ku lumba ka lipina.
Muñ'a Bupilo a bulelela tapi, mi ya tazeza Jonasi fa likamba.
Hape Muñ'a Bupilo a bulelela Jonasi, a li, 
“Itukise, mi u ye kwa Ninive, muleneñi wani o mutuna, mi u ba zibise manzwi o ni ku laezi.” 
Cwale Jonasi a itukisa mi a ya kwa Ninive sina mw'a n'a mu bulelezi Muñ'a Bupilo. Ninive n'e li muleneñi o mutuna hahulu, o n'o kona ku ngisa mutu mazazi a malalu a nz'a zamaya ku y'o fita k'o felela. 
 Jonasi a kala ku ya mwahal'a muleneñi. Ha s'a zamaile musipili wa lizazi mutumbi a kala ku huweleza, a li, “Kasamulaho a mazazi a mashumi a mane Ninive u ka sinyiwa!”
Batu ba Ninive ne ba lumezi ku Mulimu. Ba toma kuli mutu ni mutu a itime lico. Mi hape, ku kala ku ba bahulu luli ku isa ku ba banyinyani hahulu, ba apale liapalo za masaka, ili ku bonisa kuli ba bakile.
Mulena wa Ninive h'a utwa cwalo, a zwa mwa lubona lwa hae, a tubula siapalo sa hae sa bulena, a apala siapalo sa saka mi a ina mwa mulola. 
A lumela zibiso kwa batu ba Ninive, ye li, “Ki ye taelo ye zwa ku mulena ni manduna ba hae. Ha ku na ya ka ca se siñwi. Batu kamukana, likomu, ni lingu li hanisizwe ku ca kamba ku nwa. 
Batu kaufela ni lifolofolo ba lukela ku apala liapalo za masaka. Mutu ni mutu u lukela ku lapela ku Mulimu ka buniti, ku tuhela mikwa ya hae ye maswe, ni ku bakela lifoso z'a ezize. 
Mwendi Mulimu u ka cinca muhupulo wa hae, a tuhele ku lu halifela, kuli lu si ke lwa shwa!”
Mulimu a bona se ne ba ezize. A bona ni mo ne ba tuhelezi likezo za bona ze maswe. Cwale a cinca muhupulo wa hae, mi a tokwa ku ba tiseza kozi ye sabisa ya n'a bulezi kuli u ka i eza.
Jonasi n'a si ka taba bakeñisa kezo yeo, mi a nyema. 
 Cwale a lapela ku Mulena, a li, “Na ku kupa, Muñ'a Bupilo, kana pili ni si ka zwa mwa hae ne ni si ka bulela kuli kezo ye ki yona y'o ka eza? Kikabakaleo ha ne ni likile mo ne ni konela kaufela ku sabela kwa Tarishishi! Ne ni ziba kuli u Mulimu ya sishemo, ya musa hahulu, ni kuli kamita u lukile, u lilato, mi kamita u itukiselize ku swalela, isiñi ku atula. 
 Cwalehe, Muñ'a Bupilo, u nge bupilo bwa ka, kakuli ni lukela ku shwa ku fita ku pila.”
Muñ'a Bupilo a alaba, a li, “Kana kwa ku lukela kuli u nyeme?”
Cwale Jonasi a zwa mwa muleneñi, a ya kwa neku la upa, mi a ina fafasi. A ikezeza sipapela mi a ina mwa muluti wa sona a nz'a libelezi ku bona se ne si ta ezahala kwa munzi wo. 
Cwale Muñ'a Bupilo a hulisa simela fahalimw'a Jonasi ku mu fa muluti, kuli a si ke a nyandiswa ki lizazi. Jonasi a taba hahulu kabakala simela seo. 
Kono ka le li tatama, lizazi ha li pazula, Mulimu a tisa sibuku sa t'o ca simela seo, mi s'a shwa. 
Cwale lizazi ha li tutumuka Mulimu a lumela moya o cisa o zwa kwa upa, mi Jonasi a bata ku welela kabakala lizazi le ne li mu cisa mwa toho. Cwale a lakaza kuli kambe n'a ka shwa. A li, “Ni lukela ku shwa ku fita ku pila.”
Kono Mulimu a li ku yena, “Kana kwa ku lukela kuli u nyemele simela?”
Muñ'a Bupilo a li ku yena, “Simela se, si hulile ka busihu bu li buñwi mi ka le li tatama sa shwa. Sika s'o si ka ikataleza kamba ku si hulisa, ki sona s'o bilaelela! 
Cwale ku na bo, ne ku tokwahala makeke a kuma kai, o ni ka ba ni ona ku Ninive, muleneñi tuna wani, o na ni bana ba ba si na mulatu ba likiti ze mwanda ka mashumi a mabeli, ni likomu ze ñata cwalo!”
