Kaha jino lizu lyaYehova lyejile kuli Yona mwanaAmitai ngwenyi,
Katuka uyenga kuNyineve, kwimbo lize lyalinene, ukalivilikile, mwomwo kupihisa cavo cinafwinjila kumeso ami, xikaho.
Oloze Yona akatukile mangana acinyine kuTalaxixe kucina kumeso aYehova. Axikumukile kuYopa, awanyineko wato wapwile hikuya kuTalaxixe, ngoco ecele fweto yawo, engililemo mangana ayenga navo kuTalaxixe kucina kumeso aYehova.
Oloze Yehova ahuhwixile peho yanyamanganda kakalungalwiji, ngoco kakalungalwiji kwapwile kunganjanga cacinene, kaha uze wato wasakile kuhokoka.
Vaze vaka-kutambuka mukalungalwiji vevwile woma, vatetele mutu himutu kuli kalunga kenyi, vambilile vyuma vize vyapwile muwato mukalungalwiji mangana vauhehuleko. Oloze Yona alingile hanaxikumuka mujihaci jawato, hanasavala lyehi, hanayi mutulo twatuvulu.
Kaha jino mwata wawato apandamine kuli ikiye, amwambile ngwenyi, Ove uli mutulo, unambe kulinga muka? Hinduka, usanyike Kalunga kove, cikalu Kalunga kumwatuvezuka mangana tuzeneke kunonga.
Jino valyambile mutu himutu namukwavo ngwavo, Tutahisenu navitaho tutacikize iyaze ou lunatuwanyina lupi elu. Ngoco vatahixile navitaho, kaha citaho camwinyikile Yona.
Vamwihwile ngwavo, Acitulweze mwane, lupi elu lunatuwanyina hali iya? Milimo yove ika? Unafumu kulihi? Lifuci lyove lika? Umuka-muyaci uka?
Avakumbulwile ngwenyi, NgukaHepeleu, kaha ngunamwivu Yehova Kalunga kalilu woma, Ou atengele kalungalwiji namavu aumu.
Jino vaze malunga vevwile woma wauvulu, vamwihwile ngwavo, Ikaze Unalingila cuma kana? Mwomwo vaze malunga vatacikijile ngwavo, Ali nakucina kumeso aYehova, mwomwo avalwezele, xikaho.
Jino Vamwihwile ngwavo, Tukulinge muka numba kalungalwiji afule kuli etu? mwomwo kalungalwiji apwile nakuya nakunganjanga, xikaho.
Avakumbulwile ngwenyi, Ngumbatenu mungumbile mukalungalwiji, ngoco kalungalwiji hinawatula kuli enu. Mwomwo ngunatacikiza ngwami, Hali ami hakiko cinamiwanyina kunganjanga cacineneci.
Oloze vaze malunga vavuwile cikuma ngwavo, vauhilwise kutunda, oloze kavahaxileko, mwomwo kalungalwiji apwile nakuya nakunganjanga kuli vakivo, xikaho.
Xikaho vasanyikile kuli Yehova ngwavo, Ove Yehova, tunakulembelela ngwetu, Kanda tunongako mwane hamwono wamutu ou, ngwetu, Kanda utuhana mulonga wamanyinga akuzeneka cuma cakuwahanyina mulongako, mwomwo Ove Yehova, Ove unalingi nganomu unevwila kuwaha.
Ngoco vamumbacile Yona, vamumbilile mukalungalwiji, kaha kalungalwiji atulile matoto enyi.
Kaha vaze malunga vamwivwile Yehova woma wauvulu, vamuvatwilile Yehova cimuna, vamuxikile jixiko.
Jino Yehova alingixile ixi wamunene mangana amumine Yona. Kaha Yona apwilenga mujimo lyayauze ixi makumbi atatu namusana naufuku.
Kaha Yona alombele kuli Kalunga kenyi mujimo lyayauze ixi
ngwenyi,
Mwomwo wangumbilile mumwa­mbe, mumucima wakalungalwiji,
 Kahami ngwalyambile ngwami,
Meya angunyengumukile ce ndo, mbwe nakumwono wami,
Ngwayile namumavumavu yaji­pili jajinene,
Mwono wami omu wazeyele muli ami ngwamwanukile Yehova,
Ava veji kulamanga vifwefwelekete vyamakuli
Oloze ami nangukuvatwilanga vimuna nalizu lyakukusakwilila,
Yehova ahanjikile kuli uze ixi, kaha amusajilile Yona kutunda.
Jino lizu lyaYehova lyejile kamucivali kuli Yona ngwenyi,
Katuka, uye kuNyineve, kwimbo lize lyalinene, ukalivilikile luvila kana ngunakulweze.
Ngoco Yona akatukile, ayile kuNyineve nganomu lyambile lizu lyaYehova. Jino Nyineve lyapwile limbo lyalinene cikuma lyakutambuka makumbi atatu.
Yona aputukile kwingila mwimbo lize kutambuka likumbi limwe, kaha avilikile nakwamba ngwenyi, Kunasale makumbi makumi awana numba vakakatumune Nyineve.
Ngoco vatu vamuNyineve vamwitavile Kalunga, vavilikile kulitwamina kulya, vavwalile vikelei, kufumisa kuli ou wamulemu nakutwala kuli ou wamokomoko.
Lizu eli lyahetele kuli mwangana waNyineve, kaha akatukile kulitanda lyenyi lyawangana, alizulile lihina lyenyi, avwalile vikelei, atwamine muuto.
Ahicixilemo luvila ambile haluximbi lwaivene mwangana navilolo jenyi ngwenyi, Cipwe mutu cipwe kanyama, cipwe ngombe cipwe cimuna wamundende, kanda vakamakila cumako kanda vakalyako cipwe kunwa meya.
Oloze vavwalenga vikelei, navatu natunyama, vasanyikenga nangolo kuli Kalunga, valumuke mutu himutu nakuseza jila yenyi yayipi nakuseza ulyanyi uli kumavoko enyi.
Kwiji, Kalunga mwakalumuka pamo nakututetela nakupeuka kuliyena lyautenu wenyi mangana tukazeneke kunonga.
Kaha Kalunga amwene vilinga vyavo, nomu Valumukile nakuseza jila yavo yayipi, ngoco Kalunga alumukile nakuseza lupi luze ambile kuvalinga, kalulingileko.
Oloze camwivwixile Yona kupihya cikuma, kaha akwacile utenu.
Alombele kuli Yehova ngwenyi, Ove Yehova, lyeli vene lizu ngwambile omu ngwapwile ngucili kulifuci lyami nyi? Xikaho ngwalivangile kucinyina kuTalaxixe, mwomwo ngwatacikijile ngwami, UKalunga wakutetela wakeke, wakuxipwokela kutenuka, walikoji lyalivulu, weji kwalumukanga kulupi.
Xikaho jino, Ove Yehova, acingutambule mwono wami, mwomwo kufwa cinawahe kuhambakana kuyoya kuli ami.
Yehova amwihwile Yona ngwenyi, Uli nakuwahisa hakutenuka tahi?
Kaha Yona alovokele mwimbo, atwamine kusali yalimbo kutala kumututuko, alitungilile cisakila kuze, atwamine muutute, palanga nomu mwakamonoco nacikaliwana limbo.
Jino Kalunga Yehova alingixile liyango kutanjila helu lyaYona, mangana lipwenga muvule hamutwe wenyi, limupululule mulupi lwenyi. Ngoco Yona awahililile cikuma halize liyango.
Oloze hakuca hakupulika calikumbi Kalunga alingixile katutu, kaha alile lize liyango, ngoco lyazujile.
Kaha casolokele, omu lyatutukile likumbi, Kalunga alingixile peho yaliyena yakumusamuko kuhuhwa, musana walivetele hamutwe waYona, ngoco azeyele, alilombelele ngwenyi, Ngufwenga, ngwenyi, Kufwa cinawahe kuhambakana kuyoya kuli ami.
Kalunga amwihwile Yona ngwenyi, Uli nakuwahisa hakutenuka haliyango tahi? Amukumbulwile ngwenyi, Nguli nakuwahisa hakutenuka vene, cipwe hikufwa.
Yehova amwambile ngwenyi, Liyango ove unalitale nalikoji, olyo unazeneka kukilikicila cipwe kukulisa, olyo lyasokanga muufuku lyanonganga nawa muufuku.
Kahami nawa ngukane kutala Nyineve nalikoji? olyo limbo lyalinene mwatwama vatu vahona kutumbununa mavoko avo avilyo namavoko avo avimoswe tununu tutanu nakamwe nakusambula, navimuna vavavulu nawa.
