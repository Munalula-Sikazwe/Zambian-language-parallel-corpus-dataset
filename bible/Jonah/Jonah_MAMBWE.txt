  Uwanda umwi Yawe avwanga kuli Yona umwana wakwe Amitai. 
Amunena ati, “Yanga ku Ninive, umusumba ulya ukulu, ukasoke aikazi yakweneko pamulandu wakuti nalola ukakasi wao.” 
Lelo Yona autuka ukufuma ukwali Yawe nga alungama ku Tasyisyi. Alino atentemukila ku Yopa, kuno waile azana icombo icali palwendo lwakuya ku Tasyisyi. Lyene akala itikiti nga akwela mu combo cici, alino apita kulungama ku Tasyisyi kuti autuke Yawe.
Lyene Yawe akatusya umuza ukome sana pali Yemba, nga ikuya icipupu icakuti icombo cali pipi nu kononeka. 
Yonsi ali pa lwendo umu combo yuvwile intete nga cila muntu apepa kuli leza wakwe. Lyene yasumbila iviya muli yemba kuti icombo cangupale.
Ciinda wa combo aya kunoli, nga amunena ati, “Uzye ungakasula uli? Katuka upepe kuli leza wako! Limwi amatusumbako amano kuti lyene tutaundwa.”
Lyene alendo ali mu combo yavwanzyanya yati, “Tuyini tupendole kuti tumanye uwatatuletelela umupamba uu.” Alino yapendola, nga cilema Yona. 
Acino yamuzya yati, “Tunene, uzye aweni uwatatuletelela intazi ii? Uzye wizile omba cani kuno? Uzye aukwi kuno wafuma? Uzye wewe wa luko ululi kwi?”
Nawe aasuka ati, “Nene Muyebulai nga nkapepa Yawe, Leza wa mwiyulu, uwaumvile yayemba ni mpanga kwene ii.” 
Alino Yona atwalilila kuyanena ukuti wene akwezya ukuutuka ku cinso cakwe Yawe.
Cipupu icitwalilila ukukoma pali yemba. Caleka yamuzya yati, “Uzye tucite cani kunuli pakuti yemba alale aye mya?”
Yona nawe ayaasuka ati, “Nyemulini nga munsumbile muli yemba. Lyene yemba amalala aye mya. Manyile ukuti nene natindenga kuti muye mu ntanzi ya cipupu cii cikulu.”
Nanti cali vivyo, antu yalya yezya na maka yao yonsi ukupisya icombo kuti yawelele ku cituntu. Lelo yaposiwa, pamulandu wakuti icipupu cilunduluka ukukoma. 
Lyene yapepa kuli Yawe, yati, “Iye we Yawe, twapapata utaleka tufwe pamulandu wakukoma umuntu wi. Utaleka tuye amulandu pa kukoma umuntu wi uwakaele, pasi pano we Yawe watucita icakukuzanzya.” 
Lyene yanyemula Yona nga yamusumbila muli yemba, nga lilyo kwene yemba amyalala aya mya. 
Apa kulola vii alendo yalya yoopa Yawe, nga yapela impolelwa kuli Yawe nu kulapa imilapo kunoli iyakumutumikila.
  Lelo Yawe aleta iciluswi icikulu kuti cimile Yona, nga lino camumila, Yona watenzi munda ya ciswi amanda yatatu, musanya nu usiku.
Lino Yona acili munda ya ciluswi cici, atandika kupepa kuli Yawe. Avwanga ati,
“We Yawe, lino nali muntazi nakuusile kunuli,
Wemo wamvwinsile api tenga,
Alino inelenganya inti, ‘Nasukulwa kunuli,
Manzi yankufile cakuti mfeneka.
Intuwila mpaka ukufika pa visinte vya myamba,
Lino naweni ukuti imfwa yanunka,
Antu akapepa utuluwi tuleza utwasilesile
Lelo nemo namapela impolelwa kunuli
Alino Yawe apeela ilamulo ku ciluswi cici kuti ciluke Yona apa cituntu pa musili ume, nga naco icicita vivyo kwene.
Lyene Yawe anena Yona iila lyakwe ciili ati, 
“Katuka, uye ku musumba ukulu uwa Ninive nga ukakosole ilandwe lino nkukupeela ku antu aikala mwenemo.” 
Yona pali pakuyela Yawe nga akatuka aya ku musumba ukulu uwa Ninive. Musumba ulya uwa Ninive wali ukulu wakwe cimwi, cakuti casendanga amanda makulu yatatu ukupita ukusalala mwenemo. 
 Yona aingila mu musumba ulya nga atandika ukupita mwenemo. Akosola ilandwe ati, “Kwasyala amanda nayauze amakumi yani kuti umusumba uwa Ninive ononwe.”
Antu amu Ninive yataile Leza. Alino iyuma imbila kuti umuntu ali wensi ate ukulya, nga antu yonsi kwene, ukutandika pa mukulu mpaka ukufika na pa munono kwene, iyazwala vyakuzwala vyakulanga ulanda.
Lino umwene waku Ninive uvwa ivintu vii, akatuka nu kufuma pa cilimba cakwe ca wene, azula nu mwingila wakwe uwa wene, nga azwala ni cakuzwala cakwe cakulanga ulanda nga aikala nu mulutukumbu. 
Lyene atuma antu akuya uma imbila mu Ninive, yati, “Lii, ilili lamulo lya mwene ni vilolo vyakwe: ‘Muntu ali wensi atezya ukulya akantu kali konsi, ni nyama kwene zikulu ni zinono zitacita cico. Mutaleka zilye akantu akali konsi nanti ukumwa amanzi. 
Antu yalinzile ukuzwala vyakuzwala vyakulanga ulanda nga ni nyama nazyo muzivimbe ni vyakuzwala kwene vivyo. Cila muntu alinzile apimpe ukupepa kuli Leza. Endi, umuntu ali wensi alinzile ukuta imisango yakwe ya nkota kumwi ni vicitwa vyakwe viipe. 
Nalimwi Leza angasenula ipange lyakwe, nga nu luse azusye ukali wakwe ukulu pakuti tutalowa.’ ”
Lyene lino Leza walola vino antu yacita na vino yazenzwike uku misango yao yankota, aya na mizu kunoyali nga atayaponyezizye uwononesi uno walanzile ukuti alayaponyezya.
Lelo Yona citamuzanzizye wakwe cimwi, nga asoka. 
 Acino Yona apepa kuli Yawe ati, “Iye, we Yawe, uzye ntalanzile vikwene lino nali kumwitu? Uli mulandu uno nacincile ukuutukila ku Tasisyi. Namanyile vino wewe Leza wa mizu nu wa luse, wino asisoka zuwa nupya akatemwa wakwe cimwi, Leza asisimwilila ku kuponya ivilumbelo. 
 Lyene, we Yawe, nkukulenga sileka mfwe. Canzipila ukufwa ukuluta kuti nje nu umi.”
Lelo Yawe nawe aasuka ati, “Uzye insambu cii ino kweti iyakusoka?”
Yona pali pakufuma mu musumba uo nga aya aikala pansi lwaku ufumondaka wauko. Kuku kwene akuno aipangila umutanda, aikala mu cisao cakweo nga alolela kuti alole ivimaponela umusumba ulya. 
Lyene Yawe Leza amezya icimelwa nu kuleka icikula nu kupeela icisao kuli Yona kuti apemwile, nga Yona nawe azangila cimelwa cici wakwe cimwi. 
Lelo apa wanda uwalondelela apa macaca Leza atuma cizizi cino yakati kulila, nga kulila nawe alya icimelwa cakuti icitandika nu kuuma. 
Lyene lino ilanzi lyatunka, Leza akatusya umuza ukaye ukufuma ku ufumondaka, nga ilanzi nalyo ilyoca Yona apa mutwe cakuti afwa icipafi. Yona alonda nu kufwa, nga avwanga ati, “Canzipila ukufwa kuluta ukuya nu umi.”
Lelo Leza anena Yona ati, “Uzye ukweti insambu yakusoka pamulandu wa cimelwa?”
Lelo Yawe anena Yona ati, “Icimelwa cii calicamela nu kukula mu usiku onga kwene. Lelo wemo cakusakamika uli apamulandu wa cimelwa cii, nanti angala utacicitile akantu nanti kamwi nanti ukucikuzya! 
Uzye nemo ntange njele umusumba ukulu wa Ninive uluse? Mu musumba kwene ulya muli ana anono 120,000 yao akaele, nga ni viteekwa vivule cuze!”
