Izu daYehova denjili kudi mwana kaAmitayi Yona,
nindi, Nyamukaku, wuyi kuNiniva, mukala wuna weneni, wakayibidiki; muloŋa kutama kwawu kunakandami dehi kwiwulu kunashiki kudami.
Ilaŋa Yona kwindi wanyamukili akayi kuTarashishi, akamutemuki Yehova. Wayili kuYopa, kwenoku waweni watu hiwukuya kuTarashishi. Wafweteli mwombu wawu, weŋililumu, kulonda akayi nawu kuTarashishi afumi kudi Yehova. 
Ilaŋa Yehova watemesheli mpepela yeneni kukaluŋalwiji, menji hiyakusweja nankashi kuzuwa, niwatu wakeŋeli kubaluka.
Akwakwendesha watu atiyili woma, hiyakukaloka wejima wawu kudi akishi awu; niyuma yadiŋi muwatu hiyakuyumbila mumenji kulonda awupepeleshi. Ilaŋa Yona wadiŋi weŋila dehi mukachi kawatu; nakami dehi, hadi nimutulu twatweni.
Mwanta wawatu wayili kudi yena, hakumwila nindi, Ehe-e! Eyi Satulu! Wudi nakwila ŋahi? Hindukaku, tambikaku Nzambi yeyi, hadaha Nzambi wukututoŋahu, kulonda tubuli kujilumuka.
Hiyakudileja wejima wawu, nawu, Tuyenu tusakulenu nachinjikijilu chakusakula nachu, kulonda twiluki natukojeji chumichi chatama. Nochu asakwili nachinjikijilu, amukwatili Yona.
Hiyakumwila nawu, Atuleji mwani, chumichi chatama chinatuwani hanka? Indi eyi mudimu weyi wanka? Wafuma kudihi? Kwituŋa denu kudihi? Indi eyi wumukwamunza wanyi?
Yena wayilili nindi, Ami nikaHeberu, namwakamaŋa Yehova, Nzambi wamawulu, diyi waleŋeli nikaluŋalwiji nimaseki awuma.
Owu amayala hiyakutiya woma waweni, hiyakumwila nawu, Indi eyi dinu wuneli ŋahi? Muloŋa owu amayala elukili nawu yena hakumutemuka Yehova, muloŋa yena wayilejelumu.
Hiyakumwila nawu, Ndochu etu tukukwila ŋahi kulonda tumoni menji kumwena? Muloŋa menji hiyakusweja kuzuwa nankashi.
Yena wayilili nindi, Nnyamunenu kwenu, muŋumbili mumenji; mukumona menji akumwena, muloŋa neluki kwami nami iyi mpepela yeneni nankashi yinayiwani hansaŋu yamami.
Owu amayala avuwili naŋovu nawu afunti cheŋi kuchikumu, kutwesha nehi, muloŋa menji hiyakusweja nankashi kuzuwa nakufuma kwakuyawu.
Dichi wena abileleli kudi Yehova, nawu, Tunalembi, eyi Yehova, tunalembi, bayi tujilumuka nakukoola wumi wayeniwu muntuku, bayi wututwika muloŋa wamukunkulwayuku. Muloŋa eyi Yehova wuneli kweyi mwejima mwaya muchima weyi hohu.
Nochu amunyamwini Yona, amuumbilili mumenji, nimenji elili be-te-te-e, alekeli kuzuwa.
Owu amayala hiyakumutiya Yehova woma nankashi, hiyakumuketwila Yehova chimuna, hiyakudikana naNzambi.
Yehova waloŋesheli inshi muneni kulonda amuminyi Yona. Yona wadiŋi mwivumu danshi mafuku asatu nimwaana niwufuku.
Yona hakulombela kudi Yehova Nzambi yindi muna mwivumu danshi,
nindi,
Muloŋa eyi waŋumbilili mwinyiŋi, mukachi katuluŋalwiji,
Ami nelili nami anankinjiki dehi kumesu eyi;
Menji anhitili niniku niniku, ashikili nikumuchima;
Ami nakunkumukili nakushika nikwakumina mashina amapidi.
Muchima wami mukachi kami wafwili chinzeya,
Wenawa atalaŋa yuma yakuhemesha yakutwamba
Hakwinza ami kwami nukukuketwila chimuna cheyi,
Yehova wamulejeli inshi, wamusanzilili Yona heseki dawuma.
Izu daYehova dashikili kudi Yona kapampa kamuchiyedi,
nindi, Nyamukaku, yaku kuNiniva, mukala wuna weneni, wakayibidiki mazu inakakuleja.
Nochu Yona wanyamukili, wayili kuNiniva, mwomwizu daYehova. Hakwila Niniva wadiŋi mukala weneni wasweja kutoha wakwenda kwamafuku asatu.
Yona watachikili kwiŋila mumukalowu, wendeli kwenda kwefuku dimu, wabidikili nindi, Kunashali mafuku makumi awana (40) Niniva akawukisaŋana.
Antu amuNiniva amwitiyili Nzambi; adibidikili nawu, Tujiŋenu nanzala. Avweli yikeleyi, kufumisha hadi wadiŋi walema mukachi kawu nakushika kudi wadiŋi waseka.
Nsaŋu yashikili kudi mwanta wakuNiniva, yena wanyamukili hetanda dindi dawanta, wavuulili ihina dindi, wavweli chikeleyi, washakamini mumawuti.
Nimwanta niayilolu jindi atiyaŋeni muchota abidikishi muNiniva mwejima, nawu,
Akavwali yikeleyi hohu, niantu nianyama, akalembi nankashi kudi Nzambi; chalala, akaleki wejima wawu mwelaŋawu mwatama, akaleki nimadombu awu ekalawu nawu.
Wunachiluki hinyi? Wamba kela neyi Nzambi wakabalumuka akafuntishi muchima mwivumu, akaleki kuzuwa kwindi kunasweji, kulonda tubuli kujilumuka.
Nzambi wamweni nyidimu yawu, nichakulekawu mwelilaŋawu mwatama, Nzambi wafuntishili muchima mwivumu nachumochu chatama chahosheliyi nindi nakayikoŋa; hachilili kwinduku.
Ilaŋa Yona kwindi watiyili kutama nankashi, wazuwili.
Walombeleli kudi Yehova, nindi, Eyi Yehova mwani, hidimu nahosheli hinachidiŋi kwituŋa detuku? Dichi chinanyakeli kutemukila kuTarashishi. Muloŋa ami nelukili nami eyi wuNzambi wasweja luwi, wenzala mbe-e nawushona, hiwazuwaŋa swayuku, wavulishaŋa nankashi kwanakena, wafuntishaŋa muchima mwivumu, kwila chuma chatama nehi.
Dichi dinu, eyi Yehova, antambuli mwani wumi wami. Muloŋa chinawahi ami kufwa hohu, hichinawahi kuhandaku.
Yehova welili nindi, Chachiwahi chiwukuzuwa?
Nochu Yona wafumini mumukala, wayili nakushakama kumbadi yamukala yamusela, watuŋili chisolu chindi, washakaminumu muwulelu, kulonda atali chiyakawilawu mukala.
Yehova Nzambi waloŋesheli mubuŋu watandalaŋa, wawilili hiwukutandala hewulu daYona, kulonda wili wulelu hewulu damutu windi, kulonda wumuhandishi hadiyi hatama. Yona watiyili kuwaha nankashi nanowu mutondu.
Chikunachi habudidi Nzambi waloŋesheli isenda, daketwili mutondu owu, walepukili.
Chelili itena dinatuntuki dehi kwiwulu, Nzambi hakuloŋesha mpepela yakumusela yikweti iyena; ninkanza yeteli hamutu waYona, hakuhwidijela hohu, walombeli nindi afwi, nindi, Chinawahi ami kufwa hohu, hichinawahi kuhandaku.
Nzambi hakumwila Yona nindi, Chachiwahi chiwukuzuwa nansaŋu yamutondu, tahindi? Yena nindi, Eŋa, chachiwahi ami kuzuwa, hela kufwa nifwi tuhu.
Yehova hakumwila nindi, Eyi wunakeŋi kwanakena mutondu wabulili kukabakenahu, hiyeyi wawukulishiluku; wameneni kwawu wufuku wumu hohu, nikuuma womini wufuku wumu hohu.
Komana ami nibuli kwanakena Niniva, mukala wuna weneni mwekala antu nkulakaji namakumi ayedi amakombakaji (120,000) achidi kanda eluki nichikasa chachidiilu nichachimunswaku; mwekala nawa niayimuna amavulu?
