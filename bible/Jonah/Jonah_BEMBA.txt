 Ishiwi lyakwa Yawe lyaishile kuli Yona mwana Amitai aliti, 
“Ima kabiye ku Ninife kuli ulya musumba ukalamba, uye ushobaule abantu abalimo, pantu ububi bwabo nabwishibikwa kuli ine.”
Lelo Yona apanga ukufyukila ku Tashishi pakufulumuka Yawe. Aima, aya ku Yopa, eko aya sanga ubwato ubwali nokuya ku Tashishi, alipila ne fyalwendo, apatama no kupatama ukuya nabo ku Tashishi pakuti afulumuke Yawe.
Lelo Yawe aimya umwela uukali nganshi pali bemba, paima icimwela icikalamba nganshi pali bemba icakuti no bwato bwalafwaya no kubunda. 
Bacoba wa bwato umwenso wabekata, elyo cila muntu alakuuta mutuule ku mulungu wakwe. Batampa no kuposa ifipe pali bemba pakuti ubwato bwangukeko. Lelo Yona ena aikile mu muputule wa panshi no kuya pona mu tulo utwine twine mukati ka bwato.
Mushika wa bwato aya mweba ati, “Iwe, bushe utu tulo twa musango nshi? Buuka. Nobe akupepa ku mulungu obe. Nalimo kuti watulangulukilako, watupusushako ku mfwa.”
Elyo bacoba balaebana abati, “Mwe, endesheni muleke tupendule, twishibe uwalenga ukuti uyu mupamba utuponene.” Awe balapendula, cawila Yona. 
Elyo bamwipusha abati, “Twebe, bushe uwalenga uyu mupamba ukuti utuponene nani? Bushe mulimo nshi iwe ubomba? Ufumine kwi? Ku calo kumwenu ni kwi? Uli mutundu nshi?”
Nao abasuka ati, “Ine ndi Muhibulu, kabili ine mpepa Yawe Lesa wa mu mulu, uwabumba bemba no mushili.”
Awe bacoba umwenso wabekata nganshi pali aya mashiwi, bamwipusha abati, “Kanshi ico ucitile ni cinshi?” Kwena balishibe ukuti alefwaya ukufulumuka Yawe, pantu efyo abebele. 
Elyo bamwipwishe abati, “Kanshi cinshi twalakucita pakuti bemba atalale?” Pantu icimwela cilecililakofye ububi.
Nao epakubasuka ati, “Ala mbuulenifye mumpose muli bemba, mwalamona bemba alatalala no kutalala. Pantu nimona ukuti nine nalenga ici cimwela icikalamba nganshi ukuti cimwimine.”
Bacoba ba bwato baesha na maka nganshi ukuti bafishe ubwato ku mulundu, awe bafilililwafye pantu icimwela calicilileko ububi. 
Epakulakuuta kuli Yawe abati, “We Yawe, twapapata wileka tufwile pa mulandu wa wakwipaya uyu muntu, witupeelelapo no mulandu pa mulopa uyu nga cakuti wakaele, pantu niwe we Yawe ucitile ico we mwine utemenwe.” 
Ne cacine epakwikata Yona bamuposa na muli bemba, awe apopene na bemba atalalafye tondolo. 
Awe bacoba ba bwato pakumona ica uyu musango, batiina Yawe apakalamba, epakutuula Yawe ilambo, balaya ne filayo.
 Yawe epakuteyanya icisabi icikalamba icakumina Yona. Na Yona apwile inshiku shitatu akasuba no bushiku mu nda ya cisabi.
Elyo Yona apepele kuli Yawe Lesa wakwe ilyo ali mu nda ya cisabi ati,
“Mu kupelelwa kwandi nalilile kuli Yawe,
Pantu wamposele muli bemba uwashika,
Na ine epakutila, ‘Iwe nauntamfya pa cinso cobe.
Amenshi nayanjibisha,
Nintotobela mwisamba lya mpili,
“Ilyo ndi mupepi no kuleka umweo,
“Abapepa ifilubi ifyabuwelewele,
Lelo ine kwishiwi ilyakutotela
Elyo Yawe aeba icisabi, naco epakuya lukila Yona ku mulundu.
Elyo ishiwi lyakwa Yawe lyaishile kuli Yona umuku wabubili aliti, 
“Ima, kabiye ku Ninife kuli ulya musumba ukalamba, kabile imbila iyo nalakweba.”
Yona epakwima, alaya na ku Ninife ukulingana ne shiwi Yawe amwebele. Umusumba wa Ninife wali ukalamba nganshi, pakulalanya pakati kupwisha inshiku shitatu. 
Kanshi Yona epakutendeka no kuya mu musumba, aenda ulwendo lwa bushiku bumo, alabila imbila aleti, “Kwashalafye inshiku amakumi yane (40), ninshi Ninife aonaulwa.” 
Abantu ba mu Ninife cilya baumfwa, awe basumina Lesa. Nabo babila ne mbila yakuti baleke ukulya, bafwale ne nsalu shabulanda, bonsefye ukutendekela ku bakankala ukufika na ku balanda bene.
Ilyo imfumu ya mu Ninife yaumfwa, yaima pa cipuna caiko, yafuula ne cakufwala cabufumu, yafwala ne nsalu shabulanda, yaikala na mu mito. 
Nayo yapeela icebo, yacisabankanya na mu Ninife monse aiti, “Umfweni icipope icifumine ku mfumu na bacilolo baiko. Peba nelyo umo uwakulya akantu. Abantu bonse, kumo kwine ne nama, iŋombe ne mpaanga, peba uwakulya nangu ukunwa amenshi. 
Mwe bantu bonse, fwaleni nsalu shabulanda kumo kwine ne fitekwa, mulekuuta inkuuta ikalamba kuli Lesa. Kabili cila muntu aleke imibeele yakwe iyabipa ne fyongo ifyo alecita. 
Nani eshibe, nalimo kuti Lesa abwesha umutima, aleka icipyu cakwe icikali, ninshi nefwe twapusukako kukufwa.”
Lesa ati amone ifyo abantu bacita nefyo baleka imibeele yabo iyabipisha, Lesa epakubwesha umutima, kabili tabacitile ubonaushi ubo apangile ukubacitila.
Lelo Yona ena ici cintu tacamusekeshe iyoo, afulilwe nganshi. 
Epakupepa kuli Yawe ati, “We Yawe, bushe tefyo ine nalandile ilyo ncili ku calo kumwesu ukuti efyo cikaba? E mulandu wine nafyukile bwangu bwangu ukuya ku Tashishi, pantu nalishibe ukuti iwe uli Lesa wacikuuku, waba no luse, taufulwa bwangu, walifulisha icitemwiko icishipwa, kabili ulabwesha umutima ilyo ufwile ukukanda. 
Ecalenga nomba we Yawe, poka umweo wandi, pantu ukufwa kwawamapo ukucila ukuba umumi.”
Yawe nao epakumwasuka ati, “Bushe nauwamya pakufulwa ifi mwa?”
Elyo Yona afumina kunse ya musumba lwa ku kabanga, aya ikala na panshi. Akuulako ne nsakwe iyakuubamo, alapembelela ukuti amone icalaponena umusumba. 
Elyo Yawe ateyanya akamuti ka mwangashi, akamesha nako akamuti kafubilila pa mutwe wakwa Yona pakuti pabe icintelelwe icakuubamo, pakuti no mutima wakwe ushikimane. Awe Yona atemwa nganshi pakumona akamuti. 
Lelo ubushiku ubwakonkapo ilyo akasuba katula, Lesa ateyanya icinsenda, acituma naco caisa lya ishinte lya kamuti, awe kauma no kuma. 
Ilyo akasuba kasansama, Lesa ateyanya umwela uwakaba, na kasuba kalamoca pa mutwe wakwe. Yona abongoteka no kubongoteka ku cipuki, alafwaya no kufwa. Asosa no kusosa ati, “Awe, no kufwa kwawamapo ukucila ukuba umumi.”
Lelo Lesa nao amwasuka ati, “Bushe wawamya ukufulwa pa mulandu wa kamuti, mwa?”
Elyo Yawe aeba Yona ati, “Iwe ulelangulukilafye akamuti ako iwe ushameseshe nangu ukukusha. Akene kaimenenefye pa bushiku bumo, kabili no kuma kayuminafye pa bushiku bumo. 
Pali bufi ine, bushe nshili na kulangulukila Ninife, uyu musumba ushaikulila, umwaba abantu ukucila pa makana umwanda umo na makumi yabili (120,000) abashaishiba ukulekanya ukwabela ukuboko kwa kulyo no kwabela ukuboko kwa kuso, kabili umwaba ne fitekwa ifyafulisha nganshi?”
