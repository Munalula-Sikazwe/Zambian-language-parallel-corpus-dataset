Ou ukiko mukanda wacisemwa caYesu Kulixitu mwanaNdavici mwanaApalahama.
Apalahama asemene Isaka, Isaka asemene Yakova, Yakova asemene Yuta navandumbwenyi,
 Yuta asemene Peleze naZela kuli Tamale, Peleze asemene Hezelone, Hezelone asemene Lame,
Lame asemene Aminatave, Ami­natave asemene Naxone, Naxone asemene Salamone,
Salamone asemene Mbowaze kuli Lahave, Mbowaze asemene Ovete kuli Lute, Ovete asemene Yese,
Yese asemene mwangana Ndavici.
Solomone asemene Lehovowame, Lehovowame asemene Aviya, Aviya asemene Asa,
Asa asemene Yehoxafwate, Yehoxafwate asemene Yolame, Yolame asemene Ujiya,
Ujiya asemene Yotame, Yotame asemene Ahaze, Ahaze asemene Hezekiya,
Hezekiya asemene Manase, Manase asemene Amone, Amone asemene Yoxiya,
Yoxiya asemene Yekonyiya navandumbwenyi, kafwe haze hakuvatundwila kuMbavilone.
Omu valingile hivanavatundwila lyehi kuMbavilone, Yekonyiya asemene Xeyalacele, Xeyalacele asemene Zeluvavele,
Zeluvavele asemene Avyute, Avyute asemene Elyakime, Elyakime asemene Azole,
Azole asemene Satoke, Satoke asemene Akime, Akime asemene Elyute,
Elyute asemene Eleyaza, Eleyaza asemene Matane, Matane asemene Yakova,
Yakova asemene uze lunga lyaMaliya Yosefwe, Maliya uze asemene Yesu, Ou vavuluka ngwavo, Kulixitu.
Ngoco kusemunwina cosena kufumisa kuli Apalahama nakuneha kuli Ndavici vasemunwinyine likumi nakawana. Kufumisa kuli Ndavici nakuneha haze hakuvatundwila kuMbavilone vasemunwinyine nawa likumi nakawana. Kufumisa haze hakuvatundwila kuMbavilone nakuneha kuli Kulixitu vasemunwinyine nawa likumi nakawana.
Kaha jino, kusemuka caYesu Kulixitu capwile ngana. Omu apwile naye Maliya hivanamuhuhu lyehi kuli Yosefwe, ximbu vapwile kanda vacilipandame, vamumwene hali najimo lyakuli Xipilitu wajila.
Jino lunga lyenyi Yosefwe, mwomwo apwile muka-kwoloka, kaha kazangile kumwivwisa sonyi kumeso avatuko, xikaho ajinyine kumutumbikila kupenge.
Oloze ximbu apwile nakuxinganyeka vyumevi, kumana, kuli ikiye kwasolokele kangelo kaYehova hakumulotesa, amwambile ngwenyi, Ove Yosefwe mwanaNdavici, kanda wivwa woma wakumumbata pwevo lyove Maliyako, mwomwo eli lijimo kana nemita linapu lyakuli Xipilitu wajila, xikaho.
Mwakasema mwana walunga, kaha Ukamuluka lijina lyenyi ngwove, Ikiye YESU, mwomwo Ikiye vene Uze mwakalwila vatu jenyi kumilonga yavo yaxili, xikaho.
Jino vyuma vyosenevi vinasoloka mangana muze ahanjikile Yehova muli kapolofweto mulumbunuke ngwenyi,
 Tala, mwanapwevo ou acili kanda alimone nalunga mwakemita lijimo, mwakasema mwana walunga,
Yosefwe hakuhinduka kutulo twenyi alingile nge muze vamulwezele kuli uze kangelo kaYehova, amumbacile pwevo lyenyi.
Oloze kalimwenenga nenyiko, kuvangilomu alingile hanaseme lyehi mwanenyi walunga. Kaha Yosefwe amulukile mwana lijina lyenyi ngwenyi, Ikiye Yesu.
 Jino omu alingile Yesu hanasemuka lyehi kuMbetelema kuYuleya hamakumbi aze amwangana Helote, kumana, kuYelusalema kwejile vaka-mangana vakufuma kumusamuko.
Vapwile nakwihula ngwavo, Mwangana wavaYuleya ou nasemuka ali kulihi? ngwavo, Mwomwo tanganyika yenyi twamumwene kumusamuko, kaha tuneza mangana ngwetu, tumulemese.
Mwangana Helote hakucivwa alinyengele cikuma, na vaka-Yelusalema vosena ngoco nawa.
Kahomu alingile hanavakungulula lyehi vapilixitu vavalemu vosena navaka-kusoneka javatu vavaIsalele, avehwile ngwenyi, Kulixitu mwakasemukila kulihi?
Vakivo vamulwezele ngwavo, KuMbetelema kaYuleya, mwomwo mukiko muvasoneka kuli kapolofweto ngwavo,
 Nayove Mbetelema, kulifuci lyaYuta,
Haze vene Helote omu alingile hanavasanyikila lyehi vaze Vaka-mangana kupenge, avehwile kanawa mwaka wakusoloka cayauze tanganyika.
Kaha avatumine kuMbetelema, avambile ngwenyi, Yenu mukamwihwojole kanawa uze mwana, kahomu namukamuwana, mwize mungulweze, mangana nayami nawa ngukaye ngukamulemese.
Jino vakivo hakwivwa mazu amwangana Vakatukile. Kaha kumana, tanganyika uze vamwene lyehi kumusamuko avatwaminyinyinengako palanga nomu ahetele kuze apwile uze mwana, himwemana helu.
Hakumumona uze tanganyika vawahililile nakuwahilila cacinene cikumakuma.
Hakwingila muzuvo vamumwene uze mwana nanaye Maliya, kaha valimbilile hamavu, vamulemesele. Vakasunwine muvikumba vyavo, Vamuhanyine mawana, ulu nalavona namila.
Kaha Kalunga avalotesele nakuvahuhumuna ngwenyi, Kanda naukinduluka ceka kuli Heloteko. Xikaho vafumine kuze, vayile mujila yeka kulifuci lyavo.
Jino omu valingile vakivo hivanafumu lyehi kuze, kumana, kuli Yosefwe kwasolokele kangelo kaYehova hakumulotesa, amwambile ngwenyi, Katuka, uvatwale ou mwana nanaye, ucinyine kuEjipitu, kaha Ukatwamenga kuze palanga nomu nangukakulweza, mwomwo Helote mwasaka kumutalatala mwana ngwenyi, amunongese, xikaho.
Ikiye akatukile, avatwalile uze mwana nanaye naufuku, afumine kuze nakuya kuEjipitu.
Kaha atwaminenga kuze palanga nakukufwa caHelote, mangana muze ahanjikile Yehova muli kapolofweto mulumbunuke ngwenyi, Ngwamusanyikile Mwanami afume muEjipitu.
Haze vene Helote hakumona ngwenyi, Vaze vaka-mangana vanangusaula, akwacile matoto cikuma, atumine maswalale nakujiha vana vamalunga vosena vaze vapwile kuMbetelema nakulifuci lyosena lize lyahatako, nava vakuheta mumyaka yivali nava vapwile kanda vacihete mumyaka yivali, nge kutesa nakuximbula kana ehwile kuli vaze vakamangana.
Haze vene numba mulumbunuke muze vahanjikile muli kapolofweto Yelemiya ngwavo,
 KuLama kwevwakanyine lizu,
Oloze omu alingile Helote hanafu lyehi, kumana, kuli Yosefwe kuEjipitu kwasolokele ceka kangelo kaYehova hakumulotesa, amwambile ngwenyi,
Katuka, uvatwale ou mwana nanaye uyenga kulifuci lyaIsalele, mwomwo vaze vasakilenga ngwavo, vamujihe mwana vanafu lyehi, xikaho.
Kaha akatukile, avatwalile uze mwana nanaye, ahetele mulifuci lyaIsalele.
Oloze hakwivwa ngwavo, Alekelau naswane hali ise Helote nakupwa mwangana mulifuci lyaYuleya, evwile woma wakuya kuze. Kaha Kalunga amulotesele nakumuhuhumuna, xikaho afumine kuze ayile kulifuci lyaNgalileya.
Kaha hakuheta kuze atwaminenga mwimbo vavuluka ngwavo, Nazaleta, mangana muze vahanjikile muli vapolofweto mulumbunuke ngwavo, Navakamuvuluka ngwavo, Ikiye wakuNazaleta.
Hamakumbi aze muka-kumbapacisa vatu Yowano ejile nakwambulula mazu mupambo yaYuleya ngwenyi,
 Pihililenu nakwalumuka, mwomwo wangana wamelu uli kwakamwihi, xikaho.
Mwomwo ou you vene uze vavulukile muli kapolofweto Isaya ngwavo,
Jino ivene Yowano avwalilenga kuvwala camangona avangamela, namuhya wacikapa mumbunda yenyi, kaha kulya cenyi alilenga Vambimba-makumbi nauci wamucipapa.
Haze vene vaka-Yelusalema navaka-Yuleya vosena navaka-lifuci lyaYotau vosena valovojokelenga nakwizeza kuli ikiye.
Kaha vakivo hakulitavila milonga yavo yaxili vavambapacixilenga kuli ikiye muYotau.
Oloze ikiye hakumona vaFwaliseu navaSatuse vavavulu vapwile nakwiza kukumbapacisa cenyi, avambile ngwenyi, Enu tanga yavambandajila! Iyaze namihuhumunenu ngwenyi, mucine ndombo kana nayisaka kwiza?
Xikaho imenu mihako yakutela kwalumuka cenu cakupihilila,
kanda muxinganyeka kulyamba mumicima yenu ngwenu, Tukweci kukuluka yetu Apalahamako. Mwomwo nangumilweza ngwami, cipwe kumalolwawa Kalunga mwahasa kumukatwilako Apalahama vana.
Kaha cipwe oholili ngimbu yili lyehi kumiji yamitondo. Ngoco mitondo yoseneyi yakuzeneka kwima mihako yamwaza veji kuyitetanga nakuyimbila mukakahya.
 Aminyi nguli nakumimbapacisa vene mumeya, hakwalumuka cakupihilila. Oloze Ou mweza munyima yami nanguliambakanami ngolo, Ikiye mendelo enyi kangwatelamo kuwambatako. Ikiye mwakamimbapacisanga muli Xipilitu wajila namukakahya.
Cipekwiso cenyi cili kulivoko lyenyi, mwakatomesa hacizungwilo cenyi to, tiliku yenyi mwakayikungulwila mucisete cenyi, oloze muzungunyi mwakauwemesa nakakahya kakuzeneka kujima.
Haze vene Yesu afumine kuNgalileya ayile kuYotau kuli Yowano, mangana ngwenyi, vakamumbapacise kuli Yowano.
Oloze Yowano asakile ngwenyi, amukande ngwenyi, Catelami kungumbapacisa kuli ove, nyi kumana, ove wize kuli ami nawa?
Oloze Yesu amukumbulwile ngwenyi, Citavile tuhu jino, mwomwo mukiko vene mwateletu kutesamo mukwoloka cosena. Numba himwamwitavila.
Omu valingile hivanamumbapacisa lyehi Yesu, linwomu akandukile nakufuma mumeya, kaha kumana, mwilu mwasokolokele, amwene Xipilitu yaKalunga wakufwana nge katela himwafuma mwilu, himwawila hali Ikiye.
Kaha kumana, mwilu mwafumine lizu lyakwamba ngwenyi, Ou you Mwanami, Ou ngwazanga, Ou ngweji kwivwilanga kuwaha.
 Haze vene vamutwalile Yesu mupambo kuli Xipilitu, mangana vakamweseke kuli liyavolo.
Omu alingile hanatwame lyehi nazala makumbi makumi awana namusana naufuku, hakukuminyina evwile zala.
Kaha muka-kweseka ejile kuli Ikiye, amwambile ngwenyi, Kaci nge uMwanaKalunga, amba malolwawa ngwove, alumuke kupwa jimbolo.
Oloze Yesu amukumbulwile ngwenyi, Vasoneka ngwavo, Mutu kexi kuyoyela hambolo kahako, Oloze hamazu akulovoka mukanwa kaKalunga osena.
Liyavolo himwamutwala kunganda yajila, himwamwimika helu lyatembele,
hikumwamba ngwenyi, Kaci nge uMwanaKalunga, Umbile hamavu, mwomwo vasoneka ngwavo,
Yesu amukumbulwile ngwenyi, Vasoneka ceka ngwavo, Kanda ukamweseka Yehova Kalunga koveko.
Ceka nawa, liyavolo himwamu­twala kupili yakunyunga cikuma, himwamulweza mawangana ahamavu osena naupahu wawo.
Amwambile ngwenyi, Nge naungufukamina nakulifukula kuli ami, nangukuhana vyosenevi.
Yesu himwamwamba ngwenyi, Ove Satana, fumako, mwomwo vasoneka ngwavo, Mulemesenga Yehova Kalunga kove, muzacilenga Ikiye kaha.
Liyavolo himwamuseza, kaha kumana, kwejile vangelo nakumukafwako.
Jino Yesu hakwivwa ngwavo, Yowano vanamukase lyehi, afumine kuze ayile kuNgalileya.
Kaha hakufuma kuNazaleta, ejile nakutwama kuKapelenau, kuze kwakamwihi nacijiva, kulifuci lyaZevulune naNafwatale,
mangana muze vahanjikile muli kapolofweto Isaya mulumbunuke ngwavo,
 Lifuci lyaZevulune nalifuci lyaNafwatale,
Vatu vaze vatwaminenga mu­milima
 Kufumisa haze, Yesu aputukile kwambulula mazu ngwenyi, Pihililenu nakwalumuka, mwomwo wangana wamelu uli kwakamwihi, xikaho.
Hakutambuka kwakamwihi naCijiva cakuNgalileya amwene malunga vavali mujimo lyavo, ou Ximona vavuluka nawa ngwavo, Petulu, ou ndumbwenyi Andelei, vapwile nakufuta lyoji mucijiva, mwomwo vapwilenga vaka-kuta Vaixi, xikaho.
Avambile ngwenyi, Ngukavangizenunga, kaha nangumilingisa kupwa muvaka-kuta vatu.
Kaha linwomu vene vasezele moji avo, vamukavangijile.
Hakufuma kuze nakuswenya kulutwe, amwene veka vavali nawa mujimo lyavo, ou Yakova yaZevete, ou ndumbwenyi Yowano, vapwile nasevo Zevete hamwe muwato, vapwile nakuhongela moji avo. Avasanyikile.
Kaha linwomu vene yasezele wato nasevo, vamukavangijile.
 Yesu atambwojokelenga kuNgalileya kwosena nakunangula vatu mujisunangonga javo, nakwambulula mujimbu wamwaza wawangana, nakuhindula vatu kumisongo yosena nakukuviza cosena.
Puho yenyi yafumakanyine nakuSulya kwosena, kaha vamutwalililenga vexovo vapwile nakuviza, vaze vapwile namisongo yeka nayeka nakuyanjiwa mweka namweka, navaka-vandemone navaka-cikonya navaka-kalepa, kaha avahindwile.
Kaha kwamukavile mayongomena amanene akufuma kuNgalileya nakuNdekapole nakuYelusalema nakuYuleya nakusali yaYotau.
Hakuwamonaze mayongomena, akandukile hapili. Omu alingile hanatwame lyehi, tumbaji twenyi vapandamine kuli Ikiye.
Kaha alokolwele mukanwa kenyi nakuvanangula ngwenyi,
 Vanatokwava vanasuvala mujixipilitu javo, mwomwo wangana wamelu unapu wavakivo, xikaho.
 Vanatokwava vali nakulixona, mwomwo vakivo navakavavendejeka, xikaho.
 Vanatokwava vavavwovu, mwomwo vakivo navakaswana mafuci ahamavu, xikaho.
 Vanatokwava veji kwivwanga zala nalipwila lyakwoloka, mwomwo vakivo navakavekucisa, xikaho.
 Vanatokwava veji kutetelanga vakwavo, mwomwo vakivo nawa navakavatetela, xikaho.
 Vanatokwava vanatomo mumicima, mwomwo vakivo navakamumona Kalunga, xikaho.
Vanatokwava veji kuholesanga kole, mwomwo vakivo navakavavuluka ngwavo, vana vaKalunga, xikaho.
 Vanatokwava vanayanjixila hakwoloka, mwomwo wangana wamelu unapu wavakivo, xikaho.
Munatokwa omu navamitoleka nakumiyanjisa nakumivangijikila navyuma vyavipi vyeka navyeka vyosena hali Ami.
Wahililenunga, kinyinyinenunga, mwomwo fweto yenu yinapu yayinene mwilu, mwomwo mukiko vene muvavayanjixile nawa vapolofweto vaze valivangile ximbu mwapwilenu mwauciko.
Enu munapu mumungwa wamafuci ahamavu. Oloze kaci nge mungwa unasamuka lyehi, navauyemesa ceka naka? Kawexi kuwahisa ceka cumako, kunasale kuumbila tuhu kuweluka nakuulyatangila kuli vatu.
 Enu munapu mumusana wavakamavu. Kavexi kuhasa kusweka limbo lyakutunga helu lyapiliko.
 Kaha nawa, kavexi kuwika linongo nakulifwikila mumbangoko, oloze navalihaka halitanda lyalyo, kaha nalivamunyikila vosenava vali muzuvo.
Kumunyika cenu nawa amunyikenga ngoco kumeso avatu, mangana vilinga vyenu vyamwaza vavimonenga, vamutohwesenga Senu ali mwilu.
Kanda muxinganyeka ngwenu, nguneza nakwenyeka cipwe Jiximbi cipwe mazu avapolofwetoko. Cejile nakuvyenyekako, oloze mangana ngwami, nguvitesemo.
Mwomwo camwenemwene nangumilweza ngwami, Palanga nomu navikahita lilu namavu, kakwexi sona yayindende yimwe, cipwe kamukila kasona kamwe nakakahita kuJiximbiko, kuvanga vyuma vyosena vinasoloka kaha.
Xikaho wose mwazeyesa luximbi lumwe lwahajeji jikwavo jajindende, nakunangula vatu ngoco nawa, ikiye vene navakamuvuluka ngwavo, wamokomoko cikuma muwangana wamelu. Oloze wose mwajilinga nakujinangula vakwavo nawa, ikiye navakamuvuluka ngwavo, wamulemu muwangana wamelu.
Mwomwo nangumilweza ngwami, Kuvanga kwoloka cenu cinahambakaneci cavaka-kusoneka navaFwaliseu, mokomoko kamwexi kwiza kukengila muwangana wameluko.
Mwevwa lyehi muze vavalwezele vaka-xikulu ngwavo, Kanda ukajiha mutuko, ngwavo, Wose mwajiha mutu mwalikokela kupaya.
Oloze Ami nangumilweza ngwami, Wose mwakwacila ndumbwenyi ndombo mwalikokela kupaya. Kaha wose mwamba kuli ndumbwenyi ngwenyi, Laka, mwalikokela kupaya cakumupayisa kuli vaka-sunendeline. Kaha wose mwamba ngwenyi, Ove ucileya, mwalikokela kumumbila muNgehena yakakahya.
Xikaho, kaci nge uli nakuhana wana wove kulijiko lyakulumbila, kaci nge nawanuka kuze ngwove, Ngunamuvulumuna ndumbwami,
kaha useze wana wove kuze kulutwe lwalijiko lyakulumbila, yako, uvangile kuliwana ceka nandumbwove, numba wize uhane wana wove.
 Ivwasana waxi namukwenu ou munalivulumuna nenyi, ximbu ucili nenyi mujila, kucina pamo mweza kulinga ou munalivulumuna nenyi mwakutwala kuli muka-kuyula, kaha muka-kuyula himwakuhana kuli liswalale, kaha hinavakuhaka muzuvo yaufunge.
Camwenemwene nangukulweza ngwami, Kawexi kwiza kukalovokamo waxiko, kuvanga unamane kukuka pene yakukumisa mulonga.
Mwevwa lyehi muze vambile ngwavo, Kanda Ukalinga ujilako.
Oloze Ami nangumilweza ngwami, Wose mwatala pwevo Hakumwivwila uvumbi nalingi lyehi nenyi ujila mumucima wenyi.
 Jino kaci nge liso lyove lyacilyo lyeji kukulimbwisanga, litombongonyemo, mbilalyo. Mwomwo cinawahe kuli ove kunonge cuma cakumujimba wove cimwe, kuhambakana kumbila mujimba wove wosena muNgehena.
Kaha kaci nge livoko lyove lyacilyo lyeji kukulimbwisanga, livatulelyo, mbilalyo. Mwomwo cinawahe kuli ove kunonge cuma cakumujimba wove cimwe, kuhambakana kumbila mujimba wove wosena muNgehena.
Vambile nawa ngwavo, Wose mwatumbika pwevo lyenyi, amuhane mukanda wakujiha ulo.
Oloze Ami nangumilweza ngwami, Wose mwatumbika pwevo lyenyi cakuzeneka mulonga waujila, mwamulingisa kupwa muka-ujila. Kaha wose mwambata pwevo vanatumbika lyehi mwalinga ujila.
Ceka nawa, mwevwa lyehi muze vavalwezele vaka-xikulu ngwavo, Kanda ukalixinga mwakwongako, Oloze ngwavo, Ukalinga nganomu unalixingila kumeso aYehova.
Oloze Ami nangumilweza ngwami, Kanda mukalixingako cipwe kamwe, cipwe kulixinga lilu nduma, mwomwo likiko litanda lyaKalunga lyawangana, xikaho,
cipwe kulixinga mavu nduma, mwomwo akiko citwamo camahinji enyi, xikaho, cipwe kulixinga Yelusalema nduma, mwomwo yikiko nganda yaMwangana wamunene, xikaho.
Kaha nawa, kanda ukalixinga mutwe woveko, mwomwo kawexi kuhasa cipwe kutomesa cipwe kwilavisa lukambu lumweko, xikaho.
Oloze kuhanjika cenu cipwenga ngana kaha ngwenu, E, E, ngwenu, Nduma, Nduma. Mwomwo cexoco cakuhakilako kumazu awa cinafumu kuli uze wamupi, xikaho.
Mwevwa lyehi muze Vambile ngwavo, Vakalinge liso naliso ndwa, nalizo nalizo ndwa.
 Oloze Ami nangumilweza ngwami, Kanda mukemanyina mutu wamupiko, oloze wose mwakuveta halikili lyove lyacilyo, mwalumwine nalikwavo nawa.
Kahou mwasaka ngwenyi, akusopese, ngwenyi, akutambule mbinja yove, mwitavile atambule nacikuto cove nawa.
Wose mwakukanjikiza ngwenyi, uyenga nenyi tando yimwe, yako nenyi jivali.
Ou mwakulomba, muhane, kahou mwasaka ngwenyi, alevane kuli ove kanda umutalisa nyimako.
 Mwevwa lyehi muze vambile ngwavo, Muzangenga mukwenu, muhungenga muka-kole wove.
Oloze Ami nangumilweza ngwami, Vazangenunga vaka-kole jenu, valombelenungava vali nakumiyanjisa,
mangana mupwenga muvana vaSenu ali mwilu, mwomwo likumbi lyenyi eji kulitutwisanga nahali va­vapi nahali vamwenemwene, kaheji kutumanga vula nahali vaka-kwoloka nahali vaka-kuhenga.
Mwomwo kaci nge namuvazangava vamizangenu, namumwenaho fweto yaka? Navaka-kukonga milambu nawa veji kulinganga ngoco nyi?
Kaha kaci nge namuvameneka vandumbwenu kaha, munalingi ika kuhambakana vakwenu? Navakamafuci eka nawa veji kulinganga ngoco nyi?
Xikaho enu pwenunga muvakukupuka mwosena, nganomu apwa Senu wamwilu wakukupuka mwosena.
Lilamenunga, vilinga vyenu vyakwoloka kanda mukavilingila kumeso avatu mangana ngwenu, vamimoneko, mokomoko kamwexi nafweto yenu kuli Senu ali mwiluko.
Xikaho, cosena naulinga nalikoji, kanda wimba luneta kulutwe lwoveko, nganomu veji kulinganga vakakulyonga mujisunangonga nakujijila, mangana ngwavo, vavatohwesenga kuli vatu. Camwenemwene nangumilweza ngwami, Fweto yavo vanayitambula lyehi.
Oloze ove hakulinga nalikoji, livoko lyove lyacimoswe kanda likatacikizomu lili nakulinga livoko lyove lyacilyoko.
 Mangana likoji lyove lipwenga lyakupenge, kaha Iso Ou eji kutalanga kupenge mwakakufweta.
Kaha nawa, cose namulomba, kanda mufwana nge vaka-kulyongako. Mwomwo vazanga kulomba hakwimana mujisunangonga nakumakanyiko ajijila, mangana ngwavo, vavamone kuli vatu. Camwenemwene nangumilweza ngwami, Fweto yavo vanayitambula lyehi.
Oloze ove cose naulomba, ingila kuzuvo yove yakusongo, kahomu nausokako, lomba kuli Iso ali kupenge, kaha Iso Ou eji kutalanga kupenge mwakakufweta.
Enu hakulomba kanda muhitamo tuhu kakavulu, nganomu veji kulinganga vaka-mafuci ekako, mwomwo vanaxinganyeka ngwavo, Navatwivwa hakuhanjika cetu mazu amavulu.
Xikaho kanda mufwana nge vakivoko, mwomwo vize munahono Senu navitacikiza ximbu kanda mumulombevyo.
 Xikaho enu lombenunga ngwenu, Ove Setu uli mwilu, vajilile lijina lyove.
Wangana wove wize. Mwaya mucima wove vakalingemo hamavu nganomu veji kulingilangamo mwilu.
Tuhane lelo kulya cetu calikumbi lyalelo lino.
Tukonekele mikuli yetu nganomu tunakonekeletu nawa vakamikuli yetu.
Kanda ututwala mwakutwesekako, oloze tuyovolenga kuli uze wamupi. Mwomwo wangana unapu wayOve, nangolo, naupahu, nahaya myaka yosena. Amene.
 Mwomwo kaci nge namuvakonekela vakwenu vatu havilinga vyavo vyakuhingika, kaha Senu wamwilu mwamikonekela nayenu nawa.
Oloze kaci nge kamwexi kuvakonekela vakwenu vatu havilinga vyavo vyakuhingikako, kaha Senu nawa kexi kumikonekela havilinga vyenu vyakuhingikako.
Kaha nawa, cose namulitwamina kulya, kanda mufwana nge vaka-kulyonga nakuhomba kumeso enuko. Mwomwo vakivo veji kulipihisanga kumeso avo, mangana ngwavo, vasoloke kuli vatu nomu vali nakulitwamina kulya. Camwenemwene nangumilweza ngwami, Fweto yavo vanayitambula lyehi.
Oloze ove hakulitwamina kulya, liwavise kumutwe wove, sana kumeso ove,
 mangana uzeneke kusoloka kuli vatu nomu uli nakulitwamina kulya, xina kuli Iso kaha ali kupenge, kaha Iso Ou eji kutalanga kupenge mwakakufweta.
Kanda mukalilunjikila luheto hano hamavuko, hano veji kulwenyekanga tututu naxingwe, hano veji kutuvanga veji nakwingilamo nakwiva.
Oloze lilunjikilenunga luheto mwilu, muze vahona cipwe tututu cipwe xingwe kulwenyeka, muze vahona veji kutuva nakwingilamo nakwiva.
Mwomwo kuze kuli luheto lwove, kwakuze vene nakupwanga namucima wove nawa.
Linongo lyamujimba likiko liso. Xikaho kaci nge liso lyove linatale mumwe kaha, kaha mumujimba wove wosena namupwa kumunyika lika.
Oloze nge liso lyove linapihi, kaha mujimba wove wosena naupwa milima lika. Xikaho kaci nge kumunyika kana cili muli ove cinapu milima, milima kana oco kwilava!
Mutu naumwe pimbi mwahasa kuzacilanga vakaka jenyi vavaliko. Mokomoko mwahunga umwe nakuzanga mukwavo, mokomoko mwalipanjika naumwe nakulumbilisa mukwavo. Kamwexi kuhasa kumuzacilanga Kalunga naluheto hamweko.
 Xikaho nangumilweza ngwami, Kanda muzakamina myono yenuko ngwenu, Natulya ika? ngwenu, Natunwa ika? cipwe kuzakamina mijimba yenu ngwenu, Natuvwala ika? Mwono kawalema kuhambakana kulyako numba? namujimba kawalema kuhambakana vyakuvwalako numba?
 Talenu tujila vahelu, mwomwo kavexi kukuvako, kavexi kwahako, kavexi kukungulwila muviseteko, Oloze Senu wamwilu eji kuvalisanga. Kahenu kamwalema kuvahambakanako numba?
Muli enu iyaze hakulizakamina mwahasa kulihakila kuvite yimwe kucivuvu cenyi?
Nyi ikaze mweji kuzakaminanga vyakuvwala? Nyingililenu jitemo ja­muvipapa nomu jeji kukulanga. Kajexi kuzazatako, kajexi kuhosako.
Oloze nangumilweza ngwami, Cipwe Solomone naupahu wenyi wosena kavwalile kuvwala cimwe cakulita natemo yimweko.
Xikaho kaci nge Kalunga eji kuvwikanga mwila wamuvipapa ngo­co, ou naupwako lelo kaha, hamene hinavaumbila mujiko, kaha kexi kuhambakana cikuma kumivwikenuko numba? enu vaka-kufwelela cacindende kaha.
Xikaho kanda muzakamako ngwenu, Natulya ika? ngwenu, Na­tunwa ika? ngwenu, Natuvwala ika?
Mwomwo vyuma vyosenevi vakamafuci eka veji kuvisakasakanga. Mwomwo Senu wamwilu nataciki­zomu mwasaka vyuma vyosenevi, xikaho.
Oloze vangilenu kusakanga wa­ngana wenyi nakwoloka cenyi, kaha vyosenevi navakamihakilavyo.
Xikaho kanda muzakamina liku­mbi lyahameneko, mwomwo likumbi lyahamene nalikalizakamina livene. Lupi lwalikumbi limwe lunatemo halikumbi lyalwo.
 Kanda mukapayisa vakwenuko, kucina navakamipayisa.
Mwomwo kupayisoco mweji kupayisanga naco vakwenu, cinavakamipayisa naco nayenu nawa. Kaha cesekeloco mweji kwesekelanga naco vakwenu, cinavakamyesekela naco nayenu nawa.
 Ikaze weji kutalilanga ciswaswa cili muliso lyandumbwove, Oloze citondo cili muliso lyove ove lyavene kawacihaka mucimako?
Kaha ngacilihize nawamba kuli ndumbwove? ngwove, Ngwitavile ngukutumbule oco ciswaswa muliso lyove, kaha kumana, oco citondo kana cili muliso lyove ove lya­vene.
Ove muka-kulyonga, vangilanyi kulitumbuloco citondo kana muliso lyove, numbanyi umone kanawa kutumbula cize ciswaswa muliso lyandumbwove.
Kanda mukahaneci cajila kuli vatuwako, cipwe kumbila jipela jenu kumeso avanguluko, kucina nava­jilyatangila namahinji avo, hiku­myalumukilenu nakumipula.
 Lombenunga, kaha navakami­hana. Sakasakenunga, kaha namu­kawana. Ngongomwezenunga, kaha navakamisokolwelako.
Mwomwo woseji kulombanga mwatambula, kahou eji kusakasaka­nga mwawana, kahou eji kungongo­mwezanga navakamusokolwelako.
Nyi muli enu muli mutu muka, nge mwanenyi mwamulomba mbolo, kaha himwamuhana lilolwa?
Mokomoko nge mwalomba ixi, kaha himwamuhana linoka?
Xikaho nge enu, cipwe muvapi, Oloze munatacikiza mwakuhanyina mawana amwenemwene kuli vana venu, kaha Senu ali mwilu mwaha­mbakana cikuma nyi, kuhana vyuma vyamwenemwene kuli ava veji ku­mulombangavyo?
 Xikaho vyexovyo vyuma mwa­saka ngwenu, vatu vamilingilenu, nayenu nawa valingilenunga ngoco vakivo. Mwomwo mukiko vene muvyaya Jiximbi namazu avapolo­fweto, xikaho.
 Ingililenu kucikolo cacindende, mwomwo cikolo cinatoho, najila yinahweke, eyi yakuya kukunonga, kaha vaze veji kwingilangamo vanapu vavavulu.
Mwomwo cikolo cacindende najila nawa yakupalakana, eyi yakuya kukuyoya, kahava navayiwana vanapu vavandende kaha.
 Lilamenunga kuli ava navalyongela upolofweto, ava naveza kuli enu vanavwale vilambu vyamikoko, oloze mumicima yavo vanapu tungunge vaka-kutanyatanya.
 Kumihako yavo kukiko vene namuvatacikijila kanawa. Kumingonga vatu veji kwahangako mihako yavinyo numba? Cipwe kumituvapoko veji kwahangako jikuyu numba?
Ngoco mitondo yamwenemwene yosena yeji kwimanga mihako yamwaza, oloze mutondo wamokomoko weji kwimanga mihako yayipi.
Mutondo wamwenemwene kawexi kuhasa kwima mihako yayipiko, cipwe mutondo wamokomoko kawexi kuhasa kwima mihako yamwazako.
 Mitondo yoseneyi yakuzeneka kwima mihako yamwaza veji kuyitetanga nakuyimbila mukakahya.
Xikaho kumihako yavo kukiko vene namuvatacikijila kanawa.
 Ava navangwamba ngwavo, Ove Mwata, Ove Mwata, kexi vakivo vosena navakengila muwangana wameluko, kuvangou kaha eji kulinganga mwaya mucima waTata ali mwilu.
 Vavavulu navakangwamba halikumbi lize ngwavo, Ove Mwata, Ove Mwata, katwahanjikilile mazu aupolofweto halijina lyoveko numba? ngwavo, Katwalowelele vandemone halijina lyoveko numba? ngwavo, Katwalingilile vilinga vyangolo vyavivulu halijina lyoveko numba?
 Kaha haze vene nangukavalweza ngwami, Myaka yosena kangwamitacikizako, ngwami, Fumenu kuli Ami, enu vaka-kuzata mwaupapwoki.
 Xikaho wose mwevwawa mazu ami nakuwalinga, navamufwanyisa nge lunga wakuzangama, atungilile zuvo yenyi halilolwa.
Vula yanokele, livaji lyejile, peho yahuhwile nakuliveta kuzuvo yize, oloze kayaxiukileko, mwomwo valile cihela cayo halilolwa, xikaho.
Kaha wose mwevwawa mazu ami nakukana kuwalinga, navamufwanyisa nge lunga wakuhulama, atungile zuvo yenyi hamusekeseke.
Vula yanokele, livaji lyejile, peho yahuhwile nakuliveta kuzuvo yize, kaha yaxiukile, kaha kuxiuka cayo capihile cikuma.
Kaha casolokele, omu alingile Yesu hanakumisa lyehi vihandevi, aze mayongomena alihomokelelenga cikuma hakunangula cenyi.
Mwomwo apwile nakuvanangula mwamuka-wata, kacapwile nge muze vavanangwilenga vaka-kusoneka javoko, xikaho.
Omu axikumukile hapili, kwamukavile mayongomena amavulu.
Kaha kumana, kuli Ikiye kwejile muka-mbumba alifukwile kuli Ikiye amwambile ngwenyi, Ove Mwata, kaci nge unasake, nauhasa kungutomesa.
Yesu olwele livoko lyenyi, amusalikile, amwambile ngwenyi, Ngunasake vene. Toma. Linwomu vene atomene kumbumba yenyi.
Yesu himwamwamba ngwenyi, Nyingililanga, Kanda ukacambulula kuli mutuko, oloze yako ukalisolole kuli kapilixitu, ukahane wana uze avulukile Mose, mangana cikapwe unjiho kuli vakivo.
 Omu alingile hanengila lyehi muKapelenau, kuli Ikiye kwejile kapitau nakumulembelela
ngwenyi, Ove Mwata, ngamba yami nasavala kuzuvo yami nakuviza musongo wakalepa nakuyanda cikuma.
Amukumbulwile ngwenyi, Ami nangwiza nakumuhindula.
Uze kapitau amukumbulwile ngwenyi, Ove Mwata, kangwatelOve kwingila muzuvo yamiko, oloze ijiva kuhanjika kaha lizu, kaha ngamba yami mwahinduka.
Mwomwo nayami nawa ngumutu wakwononoka kuli vakulwane, nguli namaswalale vangwononokami. Nangwamba kuli ou ngwami, Yako! kaha himwaya. Kuli weka ngwami, Twaya! kaha himweza. Kuli ndungo yami ngwami, Linga munganji! kaha himwalingamo.
Yesu hakucivwa alikomokelele, ambile kuli vaze vapwile nakumukava ngwenyi, Camwenemwene nangumilweza ngwami, kanda ngumone lyehi kufwelela cacinene cipwaha ngana, cipwe muli vaIsalele caucimo.
Kaha nangumilweza ngwami, Nakukeza vavavulu vakufuma kumusamuko nakumulauko, nakusendavala kumesa naApalahama naIsaka naYakova hamwe muwangana wamelu.
Oloze vana vawangana navakavambila kumilima yakuweluka. Kwakuze vene kunavakapwanga nakulila nakulingenjunga kumazo.
Kaha Yesu amwambile uze kapitau ngwenyi, Yakonga, vakulingileco nganomu unafwelela. Kaha halwola luze vene uze ngamba yenyi ahindukile.
Omu alingile Yesu hanengila lyehi muzuvo yaPetulu, amwene nayewenu yaPetulu hanasavala nakuviza musongo wacixika.
Amusalikile kulivoko lyenyi, kaha cixika camufumine, ahindukile, amuzumbwile.
Hakulembalemba calikumbi, vamutwalilile vaka-vandemone vavavulu. Avalowele vaze vaxipilitu nalizu limwe, kaha vaka-kuviza vosena avahindwile,
mangana muze vahanjikile muli kapolofweto Isaya mulumbunuke ngwavo, Ivene atambwile mangezangezetu, ambacile misongo yetu.
Jino Yesu hakumona kunamujingilika mayongomena amanene, ambile ngwenyi, Tuzaukenu tuyenu musali.
Kaha kwejile muka-kusoneka amwambile ngwenyi, Ove mukakunangula, nangukukavangizanga kwexokwo nauya.
Yesu amwambile ngwenyi, Vamyumbwe vali namenavo, tujila vahelu vali namaswavo, oloze Mwanamutu kexi nahakusacila mutwe wenyiko.
Kambaji kenyi mukwavo amwambile ngwenyi, Ove Mwata, ngwitavile nguvangile kuya nakufunda tata.
Oloze Yesu amwambile ngwenyi, NgukavangizengAmi, vaseze vafu vafundenga tuhu vafu javo vavene.
Ikiye hakwingila muwato, tumbaji twenyi vamukavile.
Kaha kumana, kucijiva kwahuhwile nyamanganda wamunene, ngoco makimba apwile nakuzombwojokela muwato, oloze Ikiye apwile mutulo.
Vapandamine kuli Ikiye, vamuhindwile, vamwambile ngwavo, Ove Mwata! tulwile, natunonga!
Avambile ngwenyi, Enu vakakufwelela cacindende kaha, ikaze muli nakwivwila woma? Kaha akatukile, ahanjikilile peho nameya amucijiva, kaha kwaunjile cikuma, kwakeke.
Vaze vatu valikomokelele, valihwojwele ngwavo, Ou apwa ngacilihi, numba cipwe peho nameya amucijiva vyononokenga ngana kuli Ikiye?
Omu ahetele musali mulifuci lyavaka-Ngatala, kwamuhumanganyine vaka-vandemone vavali, vakufuma muvimbumbe. Vapwile vakutenuka cikuma, ngoco kakwapwile mutu umwe ahaxile kuhita mujila yizeko.
Kaha kumana jino vatambakanyine ngwavo, Ove MwanaKalunga, unambe kulinga muka nayetu? Uneza kuno mangana ngwove, utuyanjise ximbu kanda mwaka wize tahi?
Jino kwakusuku navakivo kwapwile utanga wavangulu vavavulu vapwile nakulya.
Vaze vandemone vamulembelelele ngwavo, Kaci nge namulovola, tutume twingile muutanga wavaze vangulu.
Kaha avambile ngwenyi, Yenunga! Valovokele, vayile nakwingila muli vaze vangulu. Kaha kumana, uze utanga wosena wangulumukilile kuze kwakungulumuka cu namucijiva, kaha vafwile mumeya.
Tufunga twavo vacinyine, vayile kwimbo, vambulwile vyuma vyosena, navize nawa vyavawanyine vaze vapwilenga navandemone.
Kaha kumana, vaka-limbo lize vosena valovokele nakulihumangana naYesu, kaha hakumumona, vamulembelelele ngwavo, afume mulifuci lyavo.
Kahengilile muwato, azaukile ahetele ceka kwimbo lyenyivene.
Kaha kumana, vamutwalilile muka-kalepa, asavalile hakahela. Yesu hakumona kufwelela cavo, amwambile uze muka-kalepa ngwenyi, Ove mwanami, likolezeze, mi­longa yove yaxili vanakukonekelayo lyehi.
Kaha kumana, kuli vaka-kusoneka kwapwile vamwe valyambile mumicima yavo ngwavo, Ou mutu kana ali nakusaula Kalunga.
Oloze Yesu atacikijile vixinganyeka vyavo, avehwile ngwenyi, Ikaze muli nakuxinganyekela mwamupi mumicima yenu?
Cacaxi cilihize? cakwamba ngwami, Milonga yove yaxili vanakukonekelayo, nyi cakwamba ngwami, Katuka utambuke?
Oloze mangana mutacikize ngwenu, Mwanamutu ali nangolo jakukonekela milonga yaxili hano hamavu (kaha jino himwamwamba uze mukakalepa ngwenyi), Katuka, mbata kahela kove, yakonga kuzuvo yove.
Kaha akatukile, afumineko nakuya kuzuvo yenyi.
Oloze mayongomena hakucimona vevwile woma, kaha vamutohwesele Kalunga, Uze ahanyine ngolo jipwahaze kuli vatu.
Yesu hakupalika nakufuma kuze amwene mutu natwame kwakutambwila milambu, lijina lyenyi apwile ikiye Mateu. Amwambile ngwenyi, NgukavangizengAmi! Kaha akatukile, amukavangijile.
 Kaha casolokele, omu apwile hanasendavala kumesa muzuvo, kumana, kwejile vaka-kukonga milambu navaka-xili vavavulu, vasendavalile naYesu natumbaji twenyi hamwe.
VaFwaliseu hakucimona vavehwile tumbaji twenyi ngwavo, Ou muka-kuminangula ali nakulila ikaze navaka-kukonga milambu navakaxili hamwe?
Oloze Ikiye hakucivwa avambile ngwenyi, Vavakangule kavexi kusaka cimbukeko, kuvanga vaka-kuviza kaha.
Oloze yenu mukalinangule mwaya manganawa ngwavo, Ngunazange vatetelenga vakwavo, cazangile vanguvatwilenga vimunako. Mwomwo kangwejile nakusanyika vaka-kwolokako, kuvanga vaka-xili kaha.
Kaha tumbaji twaYowano hinaveza kuli Ikiye nakumwihula ngwavo, Etu navaFwaliseu tweji kulitwaminanga kulya kakavulu, oloze tumbaji twove kavexi kulitwamina kulyako, mwomwo ikaze?
Yesu avakumbulwile ngwenyi, Masepa jamwenyamwenga navahasa kulixona ximbu vacili namwenyamwenga numba? Oloze nakukeza makumbi eka omu navakamufumisa mwenyamwenga kuli vakivo. Haze vene numba vakalitwamine kulya.
Mutu naumwe pimbi mwatongela mbanji yalihina lyalihya kucikovelo camwaka. Mwomwo eli lyakumbanjikamo kaci nalipula cize cikovelo, kaha nalitohwesa mbelo.
Kaha nawa, vatu nawa kavexi kulongela vinyo vyavihya mujituku javilambu jamwakako. Mokomoko jituku najikatuvika, vinyo navikamwangala, kaha jituku najikalyenyeka. Oloze veji kutongelanga vinyo vyavihya mujituku jajihya, kaha navalama vyosena vivali.
Ximbu apwile nakuhanjika vyumevi kuli vakivo, kumana, kwejile mukulwane nakulifukula kuli Ikiye, amwambile ngwenyi, Mwanami wapwevo nafu oholili vene. Oloze twaya umunangike livoko lyove, kaha mwayoya.
Yesu akatukile, amukavile, natumbaji twenyi hamwe.
Kaha kumana, kwapwile pwevo apwilenga namusongo wakuhicisa manyinga myaka likumi nayivali, ejile munyima yenyi, asalikile livoko lyenyi kuzombo jalihina lyenyi.
Mwomwo alyambilenga mumucima wenyi ngwenyi, Kaci nge nangusalika kaha livoko lyami kulihina lyenyi, kaha nanguhinduka.
Oloze Yesu hakwalumuka nakumumona amwambile ngwenyi, Ove mwanami, likolezeze! Kufwelela cove cinakuhindula. Kaha kufuma kulwola luze vene uze pwevo apwilenga walambwe.
Omu engilile Yesu muzuvo yayauze mukulwane, hakumona vakakwimba jipanda navatu vavavulu vapwile nakuzungumuka,
avambile ngwenyi, Ehukenu, mwomwou mwanapwevo kafwileko, nasavala tulo kaha. Kaha vamungumukile wo!
Oloze omu alingile hanavalovolamo lyehi vaze vatu vavavulu, engililemo amukwacile kulivoko lyenyi, kaha uze mwanapwevo ahindukile.
Kaha puho yacuma kana yafumakanyine namulifuci lize mwosena.
 Omu apwile Yesu nakufuma kuze, kwapwile tupuputa vavali vamukavile nakutambakana ngwavo, Ove MwanaNdavici, acituteteleko mwane.
Omu alingile hanengila lyehi muzuvo, vaze tupuputa vejile kuli Ikiye. Yesu avehwile ngwenyi, Munetava ngwenu, ngunahase kulinga cuma kana tahi? Vamukumbulwile ngwavo, Eyo, Mwata.
Kaha himwasalika livoko lyenyi hameso avo nakuvamba ngwenyi, Cipwenga kuli enu nge kutesa nomu munafwelela.
Kaha meso avo atonene. Yesu avakanjile nangolo ngwenyi, Nyingililenunga, kanda mutu acitacikizako.
Oloze vakivo valovokele, vamutwalile puho mulifuci lize mwosena.
Vakivo hakulovoka, kumana, vatu vamutwalilile kamama, mukandemone.
Yesu hakumulovola uze ndemone, uze kamama ahanjikile. Kaha mayongomena valikomokelele, valyambile ngwavo, Kumyaka yosena kanda vamone lyehi cuma cipwaha ngana muli vaIsalele.
Oloze vaFwaliseu vambilenga ngwavo, Muli mwangana wavandemone, mukiko vene eji kuvalowelanga vandemone.
 Yesu atambwojokelenga mumembo osena, nawawa amanene nawawa amandende, nakunangula vatu mujisunangonga javo, nakwambulula mujimbu wamwaza wawangana, nakuhindula vatu kumisongo yavo yosena nakukuviza cavo cosena.
Oloze hakumona mayongomena, avevwilile keke, mwomwo vapwile nakuyanda nakulimwanga nge mikoko vakuzeneka kafunga, xikaho.
Kaha himwamba kuli tumbaji twenyi ngwenyi, Camwenemwene jimbuto jinavulu nakwaha, oloze vaka-kuzata vanapu vavandende.
Xikaho mulombenu Mwenyawande mangana atume vaka-kuzata vayenga vamwahilenga.
 Kaha avasanyikile tumbaji twenyi likumi navavali veze kuli Ikiye, avahanyine ngolo hali vaxipilitu vavapi, mangana vavalovolenga, kaha vahindulenga nawa vatu kumisongo yavo yosena nakukuviza cavo cosena.
 Majina avaposetolo vaze likumi navavali vapwile vakivo ava. Ou watete apwile ikiye Ximona, uze vavuiuka nawa ngwavo, Petulu, ou ndumbwenyi Andelei, ou Yakova yaZevete, ou ndumbwenyi Yowano,
ou Fwilipu, ou MbalaTolomeu, ou Tomase, ou uze muka-kukonga milambu Mateu, ou Yakova yaAlefweu, ou Tateu,
ou Ximona wakuKanane, ou Yuta Isakalyote, ikiye vene uze amusolwele nawa kuli vaka-kole.
Ava likumi navavali Yesu avatumine, kaha avalwezele ngwenyi, Kanda mukaya mujila yavaka-mafuci ekako, kaha nawa kanda mukengila mwimbo lyavaSamaliyako.
Oloze yenunga kuli mikoko vakujimbala vakuzuvo yaIsalele kaha.
 Kahomu namuya, ambululenunga ngwenu, Wangana wamelu uli kwakamwihi.
Kahindulenunga vaka-kuviza, kasangulenunga vafu, katomesenunga vaka-mbumba, kalovolenunga vandemone. Munatambula cawana, kahanenu nawa cawana.
 Kanda mukalitalila uluko, cipwe palata, cipwe unengu, nakuvihaka mutungonga twenuko,
cipwe lipakumuna lyakuya nalyo mujila yenu, cipwe vikuto vivali, cipwe mendelo, cipwe mukombo.  Mwomwo muka-kuzata atela kutambula kulya cenyi, xikaho.
Mwose mwimbo namukengila, cipwe lyalinene cipwe lyalindende, kehwojolenu iyaze alimo atela, kaha twamenunga kuze lika palanga nomu namukafumako.
Hakwingila muze muzuvo, yimenekenu.
Kaci nge vakuzuvo kana vatela, kaha kuunda cenu cikatwamengamo. Oloze nge kavatelako, kaha kuunda cenu cikahiluke ceka kuli enu vavene.
Wose mwakakana kumitavila, cipwe kwivwilila mazu enu, enu hakulovoka muzuvo yize, mokomoko mwimbo lize, kalitotomonenu lukungu lwakumahinji enu.
Camwenemwene nangumilweza ngwami, Halikumbi lyakupayisa vatu vihuli vyavaka-lifuci lyaSotome naNgomola navikakuminamo, vize vyavaka-limbo lize nayikalitulaho.
 Ivwenu, Ami nguli nakumituma nge mikoko mukaci katungunge. Xikaho pwenunga muvakuzangama nge manoka, muvakuunda nge tutela.
 Oloze lilamenunga kuli vatu, mwomwo navakamitwalatwala kujisunendeline, kaha navakamivetaveta vikote mujisunangonga javo.
 Kaha navakamitwalatwala nawa kumeso avanguvulu nakumeso avamyangana, hali Ami, mangana cikapwe unjiho kuli vakivo nakuli vaka-mafuci eka.
Oloze cose navakamihana kuli vakivo, kanda mukazakama mwakuhanjikilako. Mwomwo halwola luze vene navakamihana mwakuhanjikila, xikaho.
Mwomwo kamwexi yenu namukahanjikako, oloze Xipilitu yaSenu Ou eji kuhanjikanga muli enu.
 Kaha mutu mwakahana ndumbwenyi kukufwa, ise yamutu mwakahana mwanenyi, kaha vana navakavakatukila visemi vyavo nakuvajihisa.
 Navakamihunganga kuli vatu vosena halijina lyami. Oloze ou mwakakakacilanga palanga nakusongo, ikiye navakamulwila.
Oloze cosena navakamiyanjisa mwimbo limwe, kacinyinenu kwimbo lyeka. Mwomwo Camwenemwene nangumilweza ngwami, Kamwexi kukatesamo mumembo avaIsalele osenako, kuvanga Mwanamutu neza.
 Ou navanangula kamuhambakanyine muka-kumunangulako, kaha ndungo kamuhambakanyine kaka yenyiko.
Catamo kuli ou navanangula kulisoka namuka-kumunangula, nakuli ndungo nawa kulisoka nakaka yenyi. Kaci nge mwenyazuvo vananguvuluka lyehi ngwavo, Ikiye Mbelezembule, kaha navahambakana cikuma kuvavuluka vakuzuvo yenyi nawa ngoco nyi?
Xikaho kanda mukavevwa womako, mwomwo kakwexi cuma cakufwika cimwe navakazeneka kufwikununako, cipwe cuma cakuvumbama cimwe navakazeneka kutacikiza.
Eci nangumilweza mumilima, kacambululenu musana weye, kaheci muli nakwivwila mumatwitwi, kacivilikenu helu lyamazuvo.
Kanda mukavevwa woma vaze veji kujihanga mujimba, oloze navahona kujiha mwono wakuhanjikako. Xina mwivwenunga womOu nahase kunongesa namwono namujimba nawa muNgehena.
 Tujilili vavali veji kuvalandanga napene yimwe nyi? Oloze minavo naumwe pimbi mwaliholokela hamavu cakuzeneka Senu kucitava.
Olojenu, cipwe jikambu jakumitwe yenu vajilava lyehi josena ma.
Xikaho kanda mwivwanga womako, enu mwalema kuhambakana tujilili vavavulu.
Xikaho wexowo mwangwitavila kumeso avatu, nayAmi nawa nangukamwitavila ikiye nawa kumeso aTata ali mwilu.
Oloze wexowo mwanguhamikila kumeso avatu, nayAmi nawa nangukamuhamikila ikiye nawa kumeso aTata ali mwilu.
Kanda muxinganyeka ngwenu, nguneza nakuneha kuunda hano hamavuko. Cejile nakuneha kuundako, oloze poko yamukwale.
Mwomwo nguneza mangana ngunehe cihandwa muli mutu naise, namuli mwana wapwevo nawa nanaye, namuli nayewenu yamutu nanayewenu.
Kaha vakuzuvo yamutu vakivo navakapwa vaka-kole jenyi.
 Ou mwazanga ise cipwe naye kunguhambakanAmi kangutelAmiko. Kahou mwazanga mwanenyi walunga cipwe mwanenyi wapwevo kunguhambakanAmi kangutelAmiko.
 Kahou nawa mwakana kumbata kulusu yenyi nakungukavangiza, kangutelAmiko.
Ou mwawana mwono wenyi mwakaujimbalisa, kahou mwajimbalisa mwono wenyi hali Ami mwakauwana.
 Ou mwamitavilenu nangwitavilAmi. Kahou mwangwitavilAmi namwitavila Uze angutumine.
Ou mwetavila kapolofweto halijina lyakapolofweto mwakatambula fweto yaupolofweto, kahou mwetavila muka-kwoloka halijina lyamukakwoloka mwakatambula fweto yakwoloka.
 Kaha Wexowo mwakahana umwe ukweci ava vakwavo vavandende lupasa lwameya atuta kaha anwe, kumuhanalwo halijina lyakambaji kami, Camwenemwene nangumilweza ngwami, kexi kukahona fweto yenyiko.
Kaha casolokele, omu alingile Yesu hanakumisa lyehi kuvaxika tumbaji twenyi likumi navavali, afumine kuze, ayile akanangule vatu nakwambulula mazu mumembo avo.
Jino Yowano, omu apwilenga muzuvo yaufunge, hakwivwa vilinga vyaKulixitu, atumine tumbaji twenyi vamwe
nakumwihula ngwenyi, Ove yove vene Uze mweza tahi? nyi Ou tuli nakutalilila weka?
Yesu avakumbulwile ngwenyi, Yenu mukamwambulile Yowano evi muli nakwivwa nakumona.
Ngwenu, Tupuputa vali nakutona, vaka-kumbilikita vali nakutambuka, vaka-mbumba vali nakutoma, tujikamatwitwi vali nakujikuka, vafu vali nakusanguka, vakakuhutwa vali nakuvambulila mujimbu wamwaza.
Kaha atokwa Wexowo mwakana kumona cuma cakumufuiwisa muli Ami.
Kahomu vapwile ava nakuya, Yesu aputukile kuhanjika kumayongomena aze nakumuvuluka Yowano ngwenyi, Mwalovokele nakuya mupambo ngwenu, mukatale ika? Lihongo lyakunyikisa kupeho tahi?
Nyize mwalovokele ngwenu, mukamone ika? Mutu wakuvwala mahina amavwovu tahi? Ivwenu, ava vavwala vyavivwovu vali mumazuvo avamyangana.
Oloze mwalovokelele ika? ngwenu, mukamone kapolofweto tahi? Nangumilweza ngwami, Mwomwo vene, ou nahambakana kapolofweto cikuma.
Ou you vene uze vavuluka hakusoneka ngwavo,
Camwenemwene nangumilweza ngwami, Muli vakusemuwa kuli mapwevo kamwalovokele weka wakumuhambakana muka-kumbapacisa vatu Yowanoko. Oloze uze napu wamundende kaha muwangana wamelu ikiye namuhambakana.
 Kaha kufumisa kumakumbi amuka-kumbapacisa vatu Yowano nakuneha noholili, wangana wamelu veji kuucicimikanga, kaha vaka-kucicimika veji kuuhukwojolanga.
Mwomwo vapolofweto vosena najiximbi vahanjikilenga mazu aupolofweto palanga nakuli Yowano.
Kaha kaci nge munazange kumwitavila, ikiye vene Elija, uze mweza kwiza.
 Ou ali namatwitwi evwilile.
Oloze vaka-tanga yino nanguvafwanyisa nge ika? Vanafwane nge vanyike, ava vanatwame kuvilanjilo, navalisanyika navakwavo
nakulyamba ngwavo, Tunamimbila jipanda, oloze kamwakinyineko, ngwavo, Tunamimbila lungungu, oloze kamwayengayengeleko.
Mwomwo Yowano ejile, kalilengako, kanwinengako, kaha hinavamba ngwavo, Ali nandemone, xikaho.
Mwanamutu neza, eji kulyanga nakunwa, kaha hinavamba ngwavo, Talenu mutu muka-kufwa hakulya nahakunwa vinyo, sepa lyavakakukonga milambu navaka-xili! Oloze mangana vanawasambixila havilinga vyawo.
Haze vene aputukile kuwahanjikila membo aze valingilile vilinga vyenyi vyangolo vyavivulu muwakiko, mwomwo kavapihililile nakwalumukako, xikaho.
Ngwenyi, Ove Kolajine, mama lelo hali ove! Ove Mbetesaita, mama lelo hali ove! Mwomwo vilinga vyangolo vize vanalingila lyehi muli enu, kaci vavilingilile muTule namuXitone, kaci yalumukile lyehi mwaka nakuvwala vikelei  nakutwama muuto.
Oloze nangumilweza ngwami, Halikumbi lyakupayisa vatu vihuli vyavaka-Tule navaka-Xitone navikakuminamo, vyayenu navikalitulaho.
Nayove nawa, ove Kapelenau, navakakuzezula mbwe namwilu numba? Naukaxikumuka mbwe  nakuHetese. Mwomwo vilinga vyangolo vize vanazacila lyehi muli ove, kaci vavizacilile muSotome, kaci lyelilyo nakulikumbi lyalelo.
Oloze nangumilweza ngwami, Halikumbi lyakupayisa vatu vihuli vyavaka-lifuci lyaSotome navikakuminamo, vyayove nayikalitulaho.
Haze vene Yesu ahanjikile ngwenyi, Ove Tata, Mwenyalilu namavu, ngunakusakwilila mwomwo vyumevi wavaswekavyo vaka-mangana navaka-kunangakana, unavisolwela kuli vakemba.
Mwomwo vene, Ove Tata, mwomwo mukiko mwawahila kumeso ove.
 Vyuma vyosena vananguhanevyo kuli Tata, kaha naumwe pimbi amutacikiza MwanaKalunga, kuvanga Ise kaha. Cipwe Ise nawa, naumwe pimbi amutacikiza, kuvanga Mwanenyi kaha, nawexowo nawa navazanga kumusolwelayo kuli Mwanenyi.
 Twayenu kuli Ami enu muvosena muli nakukilikita nakumbata vyavilemu, kahAmi nanguminokesa.
Litwikenu toka yami, linangulenunga kuli Ami, mwomwo Ami ngumuvwovu, ngumuka-kulinyisa mumucima, kaha namumona kunoka kumyono yenu.
Mwomwo toka yami yayaxi, kaha citeli cami nawa cacihehu, xikaho.
Hamwaka uze Yesu ahicile mumawande atiliku hasambata. Tumbaji twenyi vevwile zala, kaha vaputukile kuhela tumitwe nakulya.
Oloze vaFwaliseu hakucimona vamwambile ngwavo, Tala, tumbaji twove vali nakulingeci cacijila kulinga hasambata.
Oloze Ikiye avambile ngwenyi, Kanda mucitange muze alingile Ndavici tahi? haze evwile zala, navaze nawa apwile navo,
nomu engilile muzuvo yaKalunga, nomu alile jize jimbolo jakutumbika kumeso aKalunga, jize capwile cijila kulya kuli ikiye nakuli vaze apwile navo, kuvanga kuli vapilixitu kaha.
Nyi kamwatangile kuJiximbiko tahi? omu veji kujilululanga sambata kuli vapilixitu mutembele halikumbi lyasambata cakuzeneka cuma cakuvahanyina mulonga.
Oloze nangumilweza ngwami, Hano hali Ou ahambakana tembele.
Oloze kaci mwatacikizanga mwaya mazu awa ngwavo, Ngunazange vatetelenga vakwavo, cazangile vanguvatwilenga vimunako, kaci kamwavahanyine mulonga ava vazeneka cuma cakuvahanyina mulongako.
Mwomwo Mwanamutu Ikiye Mwata wasambata.
Kaha afumine kuze, ayile nakwingila musunangonga yavo.
Kaha kumana, mwapwile mutu wakusoseka livoko. Vamwihwile Yesu ngwavo, Coloka kuhindula mutu hasambata tahi? mangana ngwavo, vamuhane mulonga.
Avehwile ngwenyi, Muli enu muli mutu muka ukweci mukoko wenyi umwe, kaci nge ou mukoko kana mwaholokela muwina halikumbi lyasambata, kumana, mwakana kumukwata nakumufumisamo numba?
Kaha mutu omwo ahambakanyina mukoko naulemu! Xikaho coloka vene kulinga mwamwaza hasambata.
Numba himwamwamba uze mutu ngwenyi, Olola livoko lyove. Alyolwele, kaha lyalumukile ceka kupwa lyalambwe nge likwavo.
Oloze vaFwaliseu valovokele, vamutwamine punga mangana ngwavo, vamone mwakumunongesela.
 Yesu hakucitacikiza afumine kuze. Kwamukavile vatu vavavulu, kaha avahindwile vosena.
Avakanjile ngwenyi, Kanda mukangusolola kuli vatuko,
mangana muze vahanjikile muli kapolofweto Isaya mulumbunuke ngwavo,
 Tala ngamba yami, ou ngwa­ sakula,
Kexi kukakokojolako, cipwe ku­hanjika nalizu lyakukanguka,
Lihongo lyakufunyuka kexi ku­kalihokolako,
Kaha halijina lyenyi hakiko ve­ne navakawanyina vaka-mafuci kutalilila.
Hahaze vene vamutwalilile muka-ndemone, wakapuputa naumama. Amuhindwile, ngoco uze kamama ahanjikile, amwene.
Mayongomenosena vafwile cixima, valyambilenga ngwavo, Kwiji, you vene mwanaNdavici tahi?
 Oloze vaFwaliseu hakucivwa vambile ngwavo, Ou kexi nakuvalovola vandemone nangolo jekako, kuvanga muli mwangana wavandemone Mbelezembule kaha.
Ikiye atacikijile vixinganyeka vyavo, avambile ngwenyi, Wose wangana wakulihandununa navaulingisa kupwa wahwilici, kaha lyose limbo cipwe zuvo yakulihandununa kayexi kwimanako.
Kaci nge Satana ali nakumulovola Satana, nalihandununa, kaha wangana wenyi nawimana ngacilihi?
Oloze kaci nge Ami ngweji kuvalovolanga vandemone muli Mbelezembule, kaha vana venu veji kuvalovolanga muliya? Xikaho vakivo navapwa vaka-kumipayisa.
Oloze nge Ami ngweji kuvalovolanga vandemone muli Xipilitu yaKalunga, kaha wangana waKalunga unamiwane vene.
Nyi mutu mwahasa ngacilihi kwingila muzuvo yacindume nakupukula vikumba vyenyi? kuvanga xina alivange kumukasou cindume, numbanyi himwapukwojola vyamuzuvo yenyi.
 Ou nakane kupwa kuli Ami ali nayAmi nakole, kahou nakane kukungulwila nayAmi hamwe ali nakumwanga.
 Xikaho nangumilweza ngwami, Milonga yaxili yosena nakusaula cosenoco navamusaula Kalunga navakavakonekelavyo vatu. Oloze kumusaula Xipilitu kavexi kukacikonekelako.
Kaha wose mwahanjika lizu lyakumufulilila Mwanamutu navakamukonekelalyo. Oloze wose mwamufulilila Xipilitu wajila kavexi kukamukonekelacoko, cipwe hamyaka yino, cipwe kumyaka nayikezaho.
 Cipwe mutondo muuwahise uwahe namihako yawo nawa, cipwe mutondo muupihise upihye namihako yawo nawa, mwomwo mutondo navautacikijila kumihako yawo, xikaho.
 Enu tanga yavambandajila, enu munapu muvapi namuhasa ngacilihi kuhanjika vyuma vyamwenemwene? Mwomwo kanwa keji kuhanjikangevi vinavulu mumucima, xikaho.
Mutu wamwenemwene, kuluheto lwenyi lwamwenemwene mwalovolako vyamwenemwene, kaha mutu wamupi, kuluheto lwenyi lwalupi mwalovolako vyavipi.
Nangumilweza ngwami, Mazu amokomoko osenawa navahanjika vatu navakawalumbununa halikumbi Nakusopesa vatu.
Mwomwo hamazu ove hakiko vene navakakusambixila, hamazu ove hakiko vene navakakupayixila.
Haze vene vaka-kusoneka va­mwe navaFwaliseu vamukumbulwile ngwavo, Ove muka-kunangula, tunasake ngwetu, tumone cinjikizo kuli Ove.
Oloze Ikiye avakumbulwile ngwenyi, Vaka-tanga yayipi yaujila veji kusakanga cinjikizo, oloze kavexi kukavalweza cinjikizo cekako, xinoco cinjikizo kana cakapolofweto Yona kaha.
Mwomwo nge muze apwile Yona makumbi atatu, namusana naufuku, mujimo lyayauze ixi wamunene, mukiko nawa mumwakapwa Mwanamutu makumbi atatu, namusana naufuku, mukaci kamavu.
Halikumbi Nakusopesa vatu malunga vakuNyineve navakemana navaka-tanga yino hamwe Hakuvapayisa, mwomwo vakivo vapihililile nakwalumuka hakwambulula caYona. Kaha talenu, hano hali Ou amuhambakana Yona.
Halikumbi Nakusopesa vatu uze mwangana wapwevo wakusulo mwakakatuka navaka-tanga yino hamwe nakuvapayisa, mwomwo ikiye afumine kujisongo jamavu, ejile nakwivwilila mangana aSolomone. Kaha talenu, hano hali Ou amuhambakana Solomone.
Oloze Xipilitu wamupi hakulovoka muli mutu, mwatambatamba muze mwazeneka meya nakutonda kwakunokela, kaha kexi kuwanakoko.
Kaha himwalyamba ngwenyi, Nangukinduluka ceka muzuvo yami ngwalovokanga. Hakwiza, mwawana mwamokomoko, mwakukomba mwakwala.
Kaha himwaya nakulisakila vaxipilitu veka vatanu navavali vakumuhambakana ikiye kupihya, kaha hinavengilamo nakutwamangamo. Kahomu mwayou mutu mwakukuminyina hinamupihya kuhambakana mwenyi mwakulivanga. Mukiko vene munacikapwa kuli vaka-tanga yino.
Ximbu apwile acili nakuhanjika kumayongomena, kumana, naye navandumbwenyi vemanyine kuweluka, vasakile ngwavo, vahanjike nenyi.
Kaha kwapwile mutu amulwezele ngwenyi, Tala, noko navandumbwove vanemana haweluka, vanasake ngwavo, vahanjike nove.
Oloze Ikiye amukumbulwile uze amulwezele ngwenyi, Mameya? Navandumbwami veya?
Kaholwele livoko lyenyi nakuvenyika tumbaji twenyi, ngwenyi, Tala, vamama navandumbwami ava!
Mwomwo wose mwalinga mwaya mucima waTata ali mwilu, ikiye vene ndumbwami walunga, ikiye ndumbwami wapwevo, ikiye mama.
Halikumbi lize Yesu alovokele muzuvo, atwamine kwakamwihi nacijiva.
Kuli Ikiye kwalihomenene mayongomena amanene, ngoco engilile muwato, atwaminemo, kaha lize liyongomena lyosena lyemanyine kucikulo.
Ahanjikile vyuma vyavivulu naviximo kuli vakivo ngwenyi, Ivwenu! Muka-kukuva alovokele nakukuva mbuto.
Ikiye hakukuva, jimwe jaholokelele kukulo yajila, kaha tujila vejile vajilile.
Jikwavo jaholokelele kwapwile malolwa, kuze kwazenekele mavu amavulu. Kaha linwomu vene jasokele, mwomwo kajapwile namavu amavuluko, xikaho.
Oloze cosena lyacele likumbi, japapukile, kaha mwomwo kajapwile namijiko, xikaho jomine cau.
Jikwavo jaholokelele hamingonga, kaha yize mingonga yakulile yajikivixile.
Jikwavo jaholokelele mumavu amwaza, jeminenga, eyi likulukaji, eyi makumi atanu nalimwe, eyi makumi atatu.
 Ou ali namatwitwi evwilile.
Kaha tumbaji twenyi vapandamine kuli Ikiye, Vamwihwile ngwavo, Ikaze uli Hakuhanjikila naViximo kuli vakivo?
Avakumbulwile ngwenyi, Enu vanamihane kutacikiza mangana awangana wamelu akusweka, oloze vakivo kavavahanyinecoko.
 Mwomwo wose ali navyuma navamuwezelako, kaha mwakapwa navyakulisala. Oloze ou navizeneka, cipwe cize ali naco navakamutambulaco.
Xikaho nguli nakuhanjika naviximo kuli vakivo, mwomwo hakumona kavexi nakumonako, hakwivwa kavexi nakwivwako, cipwe kumona mwalumbunukila mangana.
Kaha mazu aupolofweto waIsaya analumbunukila hali vakivo, awa akwamba ngwavo,
Mwomwo micima yavatu ava yinanunu,
 Oloze meso enu anatokwa, mwomwo ali nakumona, namatwitwi enu nawa, mwomwo ali nakwivwa.
Mwomwo Camwenemwene nangumilweza ngwami, Kwapwile vapolofweto navaka-kwoloka vavavulu vasakile ngwavo, vamone vyumevi muli nakumonenu, oloze kavayimweneko, vasakile ngwavo, vevwe vyumevi muli nakwivwenu, oloze kavavivwileko.
Xikaho, enu ivwenu mwaya ciximo camuka-kukuva.
Wexowo mwevwa mazu awangana cakuzeneka kumonomu alumbunukila, uze wamupi himweza nakuwahukulawa vanakuu mumucima wenyi. Ou ikiye vene uze wakukuva kukulo yajila.
Oloze ou wakukuva hamalolwa, ou ikiye vene uze mwevwa mazu, kaha linwomu mwawetavila nakuwahilila.
Oloze kexi namiji muli iveneko, napu watando yayindende kaha. Kaha hakumona malwa, cipwe hakumuyanjixila hamazu, linwomu hanalimbuka lyehi.
Ou wakukuva mumingonga, ou ikiye vene uze mwevwa mazu, kaha kuzakamina vyuma vyamyaka yino, nakutangisa caluheto, navikivisa mazu, kaha himwapulikiza.
Ou wakukuva mumavu amwaza, ou ikiye vene uze mwevwa mazu, kaha hinawamulumbunukila, ikiye mwemanga vene, eyi likulukaji, eyi makumi atanu nalimwe, eyi makumi atatu.
 Avatetele ciximo cikwavo nawa ngwenyi, Wangana wamelu vanaufwanyisa nge mutu akuvile mbuto jamwaza muwande wenyi.
Oloze ximbu vapwile vatu mutulo, muka-kole wenyi ejile nakukuululamo mwila mukaci katiliku, hikuliyila kwenyi.
Oloze omu jasokele mbuto nakwima, hahaze vene namwila nawa walumbunukile.
Kaha vandungo jayauze mwenyazuvo vejile, Vamwihwile ngwavo, Ove mwata, muwande wove kawakuvilemo mbuto jamwazako tahi? Nyi ou mwila nawa unafumu kulihi?
Avambile ngwenyi, Muka-kole nalingi cuma kana. Vandungo jenyi hinavamwihula ngwavo, Kaha unasake ugwove, tuyenga tukauvunyemo tahi?
Oloze ikiye avambile ngwenyi, Nduma, kucina hakuvunya mwila namuvunyila natiliku namwila hamwe.
Visezenu vyosena vivali vikulilenga tuhu hamwe palanga nahakwaha. Kaha hangonde yakwaha nangukamba kuli vaka-kwaha ngwami, Vangilenu kukungulula mwila, muukasekase mikuta muuwemese, oloze tilikunyi yikungulwilenu mucisete cami.
Avatetele ciximo cikwavo nawa ngwenyi, Wangana wamelu unafwane nge mbuto yamusetale, yize vanonele kuli mutu nakutumba muwande wenyi.
Yikiko yakeha cikuma kujimbuto jikwavo josena, oloze hakukula nayitohwa kuhambakana visakwola vyosena, nayilinga kupwa mutondo, ngoco tujila vahelu hinaveza nakutwamanga kumitango yawo.
Avatetele ciximo cikwavo nawa ngwenyi, Wangana wamelu unafwane nge cimbalwila, cize Vanonele kuli pwevo nakucingasana muvyesekelo vyaunga vitatu, palanga nomu wafutunukile wosena.
Vyuma vyosenevi Yesu avihanjikile naviximo kumayongomena. Kahanjikilenga cuma cipwe cimwe cakuzeneka ciximo kuli vakivoko.
Mangana muze vahanjikile muli kapolofweto mulumbunuke ngwavo,
Haze vene mayongomena awasezele, engilile muzuvo. Tumbaji twenyi vapandamine kuli Ikiye, vamwambile ngwavo, Tulumbunwine oco ciximo camwila wamuwande.
Avakumbulwile ngwenyi, Mukakukuva mbuto jamwaza Ivene Mwanamutu.
Wande akiko vene mafuci ahamavu. Mbuto jamwaza, vakivo vene vana vawangana. Mwila, vakivo vene vana vayauze wamupi.
Muka-kole aukuvile ikiye vene liyavolo. Hakwaha hakiko vene hakukuma camyaka yino. Vakakwaha vakivo vene Vangelo.
Xikaho, nganomu veji kukungululanga mwila nakuuwemesa nakakahya, mukiko vene munacikapwa hakukuma camyaka yino.
Mwanamutu mwakavatuma vangelo jenyi, kaha vyuma vyakulimbwisa vyosena, navaze nawa veji kulinganga vyaupapwoki, navakavakungulamo muwangana wenyi
nakuvambila mulilungu lyakakahya. Mwamuze vene munavakapwanga nakulila nakulingenjunga kumazo.
Haze vene numba vaka-kwoloka vakavyakumenga nge likumbi muwangana waSevo. Ou ali namatwitwi evwilile.
Wangana wamelu unafwane nge luheto lwakuvumbika muwande, lukiko omu valuwanyine kuli mutu aluvumbikile ceka, kaha hakuwahilila cenyi ayile, alanjixile vyenyi vyosena, alanjile uze wande kana.
Ceka nawa, wangana wamelu unafwane nge muka-kusepa mwaya nakukulisa jipela jamwaza.
Hakuwana pela yimwe yandando yayinene cikuma, ayile nakulanjisa vyenyi vyosena, himwayilanda.
Ceka nawa, wangana wamelu unafwane nge lyoji lyacikokela, lize vafucile mukalungalwiji, kaha vakucikililemo vaixi vamiyaci yosena.
Likiko hakuzala, valikokelele kutunda, kaha vatwamine nakuvakungulwila vamwaza vamwaza mumitonga, oloze vamokomoko vamokomoko yavambilile.
Mukiko vene munacikapwa hakukuma camyaka yino. Vangelo navakalovoka Hakuhandununa vavapi nakuvafumisa muli vakakwoloka.
Kaha hinavakavambila mulilungu lyakakahya. Mwamuze vene munavakapwanga nakulila nakulingenjunga kumazo.
Vyuma vyosenevi vinamilumbunukila tahi? Vamukumbulwile ngwavo, Eyo mwane.
Kaha avambile ngwenyi, Ngoco wose muka-kusoneka vananangula mwaya wangana wamelu nafwane nge mutu mwenyazuvo yenyi eji kulovolanga vyuma vyavihya navyuma vyamwaka kuluheto lwenyi.
Kaha casolokele, omu alingile Yesu hanakumisa lyehi Viximo evi, afumine kuze.
Kaha hakuheta kumahyenyi, avanangwile musunangonga yavo, ngoco vakivo valihomokelele, valihwojwelenga ngwavo, Kulihize nawanyina mutu ou manganawa nevi vilinga vyangolo?
Ou you mwanauze muka-kusonga maliva nyi? Kaha naye vamuvuluka ngwavo, Maliya nyi? Navasongo jenyi vamalunga vavavuluka ou Yakova, ou Yosefwe, ou Ximona, ou Yuta nyi?
 Navasongo jenyi vamapwevo nawa tuli navo vosena nyi?
Kaha vamufutukilile. Oloze Yesu avambile ngwenyi, Kapolofweto kexi kumona kavumbi kumahyenyi nakuzuvo yenyiko, xina kuvanga kweka kaha.
Kaha kalingile vilinga vyangolo vyavivulu kuzeko, mwomwo vakanyine kwitava, xikaho.
Hamakumbi aze nguvulu Helote evwile puho yaYesu,
kahambile kuli vangamba jenyi ngwenyi, You vene muka-kumbapacisa vatu Yowano. Ikiye nasanguka lyehi kuvafu, xikaho muli ikiye muli nakuzaciwa vilinga vyangolo evi.
 Mwomwo Helote amukwacile Yowano, amukaxile nakumupanjika muzuvo yaufunge, mwomwo hali Helociya, ou apwile pwevo lyandumbwenyi Fwilipu.
Mwomwo Yowano amwambilenga Helote ngwenyi, Ove kutwama nenyi capwa cijila.
 Kahomu asakile ngwenyi, amujihe, evwile woma wavatu, mwomwo vamujinyinenga Yowano ngwavo, Kapolofweto, xikaho.
Oloze omu lyahetele likumbi lyakwanuka kusemuka caHelote, mwanaHelociya wapwevo akinyine mukaci kavo, amwivwixile Helote kuwaha.
Hoho vene alixingile nakumuxika kumuhana cose cuma mwalomba.
Kaha ikiye hakumuxinjila kuli naye amwambile ngwenyi, Nguhane mutwe wamuka-kumbapacisa vatu Yowano kuno hacenga.
Mwangana anyengetelele, oloze hakulixinga cenyi nahali vaze nawa asendavalile navo nakulya, xikaho ambile ngwenyi, vamuhanewo.
Kaha atumine liswalale aye amutape Yowano muzuvo yaufunge.
Mutwe wenyi vaunehele hacenga, vauhanyine kuli uze mwanapwevo, kaha autwalile kuli naye.
Oloze tumbaji twaYowano vejile, vambacile civuvu, vacifunjile, hikuya nakumwambulila Yesu.
 Yesu hakucivwa afumine kuze muwato, ayile mupambo kwauka wenyi. Kaha mayongomena hakucivwa, vafumine kumembo avo, vayile mutunda nakumukava.
Hakulovoka, amwene liyongomena lyalinene, kaha avevwilile keke, avatundwilile vakwavo vaka-kuviza.
Hakulembalemba calikumbi tumbaji twenyi vapandamine kuli Ikiye, vamwambile ngwavo, Kuno kupambo, kaha nawa likumbi linahunguluka lyehi. Xikaho asuule mayongomena, mangana vayenga mumembo vakalilanjile vyakulya.
Oloze Yesu avambile ngwenyi, Kacatela kuli vakivo kufumahoko. Vahanenu kulya venyenu.
Vakivo vamwambile ngwavo, Katwexi nakulya ceka kunoko, xina tuli najimbolo jitanu kaha, navaixi vavali.
Avambile ngwenyi, Vinehenu kuno kuli Ami.
Avalwezele aze mayongomena kusendavala hamwila, jize jimbolo jitanu navaze vaixi vavali avitambwile, kaha atalile kwilu, aviwahixile, apuzwile jize jimbolo, ajihanyine kuli tumbaji twenyi, kaha tumbaji twenyi vajihanyinehanyine kumayongomena.
Vosena valile, vekucile. Kaha vihanda vize vasezeleho vavikungulwile, jimbango likumi najivali jato.
Vaze valile vapwile malunga lika kafwe makombakaji atanu, namapwevo navanyike nawa.
Linwomu Yesu avaxinjilile tumbaji twenyi kwingila muwato, mangana valivangengaho kulutwe lwenyi nakuya musali, ximbu mwacisuulaze mayongomena.
Omu alingile hanawasuula lyehi mayongomena, akandukile kupili kwauka wenyi nakulomba. Kahomu lyalingile likumbi hilinalauka lyehi, apwile uka wenyi kuze.
Oloze wato walingile hiunahete lyehi namukaci kacijiva, nakupindasana cikuma namakimba, mwomwo peho yahuhwile kufuma kulutwe lwavo, xikaho.
Kaha mukuku lyakuca Yesu ayile kuli vakivo nakutambuka helu lyameya amucijiva.
Tumbaji twenyi hakumumona ali nakutambuka helu lyameya amucijiva, valinyengele cikuma, valyambile ngwavo, Ou mujimu. Kaha vatetumukile nawoma.
Oloze linwomu vene Yesu ahanjikile kuli vakivo ngwenyi, Likolezezenu, yami vene, kanda mwivwa womako.
Petulu amukumbulwile ngwenyi, Ove Mwata, kaci nge yove vene, ngulweze ngwize kuli Ove helu lyameya.
Ikiye amwambile ngwenyi, Twaya. Petulu afumine muwato, atambukile helu lyameya nakuya kuli Yesu.
Oloze hakumona peho evwile woma, aputukile kulondomana, kaha atambakanyine ngwenyi, Ove Mwata, ngulwile!
Kaha linwomu vene Yesu olwele livoko lyenyi, amukwacile, amwambile ngwenyi, Ove muka-kufwelela cacindende kaha, ikaze wakakasanyinanga?
Omu valingile hivanengila lyehi muwato, yize peho yatulile.
Kaha vaze vapwile muwato valifukwile kuli Ikiye ngwavo, Mwamucano vene, Ove uMwanaKalunga.
Omu valingile hivanazauka lyehi, Vahetele kulifuci lyaNgenesaleta.
Kaha malunga vakuze omu vamutacikijile vatumine vatu mulifuci lize mwosena jingulwixi, vamutwalilile vaka-kuviza vosena,
vamulembelelelenga ngwavo, etave vasalike kaha mavoko avo kuzombo jalihina lyenyi. Kaha vexovo vasalikileko Vahindukile valambwe.
Haze vene kuli Yesu kwejile vaFwaliseu navaka-kusoneka vakuYelusalema, kaha Vamwihwile ngwavo,
Ikaze veji kuzombokelanga tumbaji twove oco vatuselelele vaku­lwane kulama? womwo kavexi kusana kumavoko avo hakulyako.
Oloze Ikiye avakumbulwile ngwenyi, Nenu nawa, ikaze mweji kuzombokelanga Jiximbi jaKalunga hakukavovyo vamisela kulama?
Mwomwo Kalunga ambile ngwenyi, Vumbikanga iso nanoko. Kaha nawa ngwenyi, Ou mwavuluka ise mwamupi cipwe naye, akafwe cakufwa.
Olojenu mweji kwambanga ngwenu, Wose mwamba kuli ise cipwe kuli naye ngwenyi, Oco ngwahasanga kukukafwa naco ngunacihane lyehi wana kuli Kalunga,
ngwenu, kanda akamuvumbika iseko. Ngoco mazu aKalunga munawazeyesa lyehi nacumoco mweji kulamanga.
Enu vaka-kulyonga! Isaya ahanjikile kanawa naupolofweto nakumivulukenu ngwenyi,
 Vatu ava veji kunguvumbikanga namivumbo yavo kaha,
Oloze veji kungulemesanga tuhu camokomoko,
Kaha lize liyongomena alisanyikile lize kuli Ikiye, avambile ngwenyi, Ivwililenu, mangana kana amilumbunukile kanawa.
Kacexi eci nacingila mukanwa cikiko nacijilulula mutuko, xineci kaha nacilovoka mukanwa, cikiko nacimujilulula mutu.
Haze vene tumbaji twenyi vapandamine kuli Ikiye, vamwihwile ngwavo, Unatacikiza tahi? vaFwaliseu vakufutukilanga hakwivwa cihande kana.
Oloze avakumbulwile ngwenyi, Jexojo jimbuto vanazeneka kutumba kuli Tata wamwilu navakajivunyamo.
Vecenu, vanapu vatwamina vatupuputa. Oloze nge kapuputa mwatwaminyinako mukwavo kapuputa, kaha vosena vavali navakalindumukila muwina.
Petulu ahanjikile nakumwamba ngwenyi, Tulumbunwine ciximo kana.
Yesu ambile ngwenyi, Kumana, nayenu nawa noholyapwa munahono kumona mwalumbunukila mangana?
Kacamilumbunukilileko tahi? Cexoco nacingila mukanwa nacingila mujimo, kaha hikucimbila.
Oloze ovyo nayilovoka mukanwa vyeji kufumanga mumucima, kaha vikiko vene navijilulula mutu.
 Mwomwo mumucima wamutu mukiko vene mweji kufumanga vixinganyeka vyavipi, nakujiha vatu, namakoji, namaujila, nakwiva, naunjiho wakwonga, natusautu.
Vikiko vene vyapwa vyuma vyakujilulula mutu, oloze kulya namavoko akuzeneka kusana kacexi kujilulula mutuko.
Yesu afumine kuze, ayile kulifuci lyaTule naXitone.
Kaha kumana, kwapwile pwevo muka-Kanane afumine kulifuci lize, atambakanyinenga ngwenyi, Ove Mwata, Ove mwanaNdavici, acinguteteleko mwane! mwanami wapwevo vali nakumuyanjisa cikuma kuli ndemone.
Oloze Ikiye kamukumbulwile nalizu limweko. Kaha tumbaji twenyi vapandamine kuli Ikiye, vamulembelelele ngwavo, Muhange, mwomwo ali nakututambakana cikuma munyima yetu!
Oloze avakumbulwile ngwenyi, Kavangutumine kuya kuli vekako, kuvanga kuli mikoko vakujimbala vakuzuvo yaIsalele kaha.
Oloze uze pwevo ejile, alifukwile kuli Ikiye, amwambile ngwenyi, Ove Mwata, acingukafweko mwane.
Oloze Ikiye amukumbulwile ngwenyi, Kacawahile kutambula kulya cavana nakucimbila kuli vatuwako.
Uze pwevo amwambile ngwenyi, Mwomwo vene Mwata, oloze cipwe vatuwa veji kulyanga kuwangululu wakuulumuka kumesa yavakaka javo.
Haze vene Yesu amukumbulwile ngwenyi, Ove pwevo, kufwelela cove cacinene. Vacilinge kuli ove nganomu unazangila. Kaha mwanenyi wapwevo ahindukile kufuma kulwola luze.
 Yesu afumine kuze, ayile kwakamwihi nacijiva cakuNgalileya. Akandukile hapili atwamineho.
Kuli Ikiye kwayile mayongomena amanene nakutwala vaka-kumbilikita natupuputa natumama navitonji naveka vavavulu nawa. Kaha vavatumbikile kumahinji aYesu. Avahindwile,
ngoco lize liyongomena lyalikomokelele hakumona tumama vali nakuhanjika, navitonji valambwe, navaka-kumbilikita vali nakutambuka, natupuputa vali nakumona, kaha vamutohwesele Kalunga kaIsalele.
 Jino Yesu avasanyikile tumbaji twenyi veze kuli Ikiye, avambile ngwenyi, Liyongomena ngunavevwila keke, mwomwo vanaximbula lyehi makumbi atatu nayAmi, kaha kavexi navyakulyako. Kangute kuvasuula vayenga nazala yavo, kucina pamo navafwafwa vizava mujila.
Tumbaji twenyi Vamwihwile ngwavo, Kuno kupambo natuwanyina kulihi jimbolo jajivulu jakwikucisa liyongomena lyalinene lipwaha ngana?
Yesu avehwile ngwenyi, Muli najimbolo jingahi? Vakivo vamwambile ngwavo, Jitanu najivali, navaixi vamwe vavandende nawa.
Kaha lize liyongomena alilwezele ngwenyi, lisendavale hamavu.
Jize jimbolo jitanu najivali ajitambwile, navaze vaixi nawa, kahomu alingile hanasakwilila lyehi, avipuzwile, avihanyinenga kuli tumbaji twenyi, kaha tumbaji twenyi vavihanyinehanyinenga kumayongomena.
Vosena valile, vekucile. Kaha vihanda vize vasezeleho vavikungulwile, mitonga yitanu nayivali yato.
Vaze valile vapwile malunga lika makombakaji awana, namapwevo navanyike nawa.
Awasuwile aze mayongomena, engilile muwato, ahetele kulifuci lyaMangatane.
Jino vaFwaliseu navaSatuse vejile, vamwesekele nakumulomba ngwavo, avalweze cinjikizo cakufuma mwilu.
Oloze Ikiye avakumbulwile ngwenyi, Hakulembalemba calikumbi enu mweji kulyambanga ngwenu, Vula yauci, mwomwo lilu linacilana, xikaho.
Kaha nacimene ngwenu, Lelo natumona vula, mwomwo lilu linacilana nakufwinda, xikaho. Munatacikiza mwakwesekelevi navihita helu, oloze vinjikizo vyamakumbi ano munavihono.
 Vaka-tanga yayipi yaujila veji kusakanga cinjikizo, oloze kavexi kuvalweza cinjikizo cekako, xinoco cinjikizo kana caYona kaha. Kaha avasezele, afumine kuze.
Kaha tumbaji twenyi hakuheta musali, vavulyamine kumbata jimbolo.
Yesu avambile ngwenyi, Nyingililenunga, lilamenunga kucimbalwila cavaFwaliseu navaSatuse.
Valihanjikixile ngwavo, Mwomwo katwambacile jimboloko, xikaho.
Oloze Yesu acitacikijile, avambile ngwenyi, Enu vaka-kufwelela cacindende kaha, muli nakulihanjikixila ika ngwenu, Mwomwo katwambacile jimboloko?
Noholyapwa kanda mutacikize kumana? nyi munahono kwanuka tahi? jize jimbolo jitanu javaze vatu makombakaji atanu, najize jimbango jajivulu mwakungulwileho?
Nyi munahono kwanuka tahi? jize jimbolo jitanu najivali javaze vatu makombakaji awana, nayize mitonga yayivulu mwakungululangaho?
Munahono ngacilihi kumona mwalumbunukila mangana? Mwomwo cavulukile mbolo kuli enuko. Oloze ngwami, Lilamenunga kucimbalwila cavaFwaliseu navaSatuse.
Numbanyi uno civalumbunukile ngwavo, Yesu katulwezele kulilama kucimbalwila cajimboloko, oloze kukunangula cavaFwaliseu navaSatuse.
Jino Yesu hakuheta mulifuci lyaKesaliya Fwilipi avehwile tumbaji twenyi ngwenyi, Vatu veji kunguvulukangAmi Mwanamutu ngwavo yamiya?
Vakivo vamwambile ngwavo, Vamwe ngwavo, yove mukakumbapacisa vatu Yowano. Veka ngwavo, yove Elija. Ava ngwavo, yove Yelemiya, mokomoko ngwavo, yove ukweci vakwenu vapolofweto.
Avehwile ngwenyi, Oloze enu kwenu mweji kunguvulukanga ngwenu yamiya?
Ximona Petulu amukumbulwile ngwenyi, Ove yove Kulixitu, MwanaKalungOu ayoya.
Yesu amukumbulwile ngwenyi, Ove Ximona MbalaYona, Watokwa. Mwomwo kavakusolweleleco kuli ukweci nyama namanyingako, oloze kuli Tata ali mwilu.
KahAmi nawa nangukulweza ngwami, Ove yove Petulu, kaha halilolwa lino nangukatungilaho liuka lyami, kaha Vikolo vyaHetese kavyexi kukalihasako.
Nangukakuhana jisapi jawangana wamelu, kaha cexoco Mukakasa hamavu nacikapwanga cakukasa namwilu nawa, kaha cexoco naukakasununa hamavu nacikapwanga nakukasununa namwilu nawa.
 Numba himwavakanda tumbaji twenyi ngwenyi, Kanda mukamba kuli mutu ngwenu, Ikiye Kulixituko.
Kufuma haze Yesu aputukile kuvalweza tumbaji twenyi ngwenyi, Kuvanga nguye kuYelusalema, ngukayande navyuma vyavivulu kuli vakulwane navapilixitu vavalemu navaka-kusoneka, vakangujihe, kaha vakangusangule ceka kuli Kalunga halikumbi lyamucitatu.
Petulu amutwalile kupenge, aputukile kumuhanjikila ngwenyi, Ove Mwata, vakutetele! vyuma kana kavyexi kwiza kukakuwanako.
Oloze Ikiye alumukile, ambile kuli Petulu ngwenyi, Ove Satana, hita kunyima yami. Unapu ucimbunji kuli Ami, mwomwo kawakava vyuma vyaKalungako, oloze vyuma vyavatu kaha.
 Kaha Yesu himwamba kuli tumbaji twenyi ngwenyi, Kaci nge mutu nazange kungukava, alikanyise ivene, ambate kulusu yenyi, angukavangizenga.
Mwomwo wose mwazanga ngwenyi, alwile mwono wenyi, mwakaujimbalisa. Kaha wose mwajimbalisa mwono wenyi hali Ami mwakauwana.
Mwomwo kaci nge mutu mwakaheta lifuci lyahamavu lyosena, nakuvindama mwono wenyi, mwakawanyinaho ika? Mokomoko mutu mwakahana ika kutambasana namwono wenyi?
Mwomwo Mwanamutu mwakeza muupahu waise navangelo jenyi hamwe, kaha numba akaxixixilemo mutu himutu nge kutesa navilinga vyenyi.
Camwenemwene nangumilweza ngwami, Muli ava vanemana kuno muli vamwe, kuvanga vanamumono Mwanamutu hakwiza muwangana wenyi, numbanyi vakamone kufwa.
Omu mwahicile makumbi atanu nalimwe, Yesu ayile naPetulu naYakova nandumbwenyi Yowano, akandukile navo hapili yakunyunga kwauka wavo.
Kaha alyalumwine mweka kumeso avo. Kumeso enyi kwamunyikile nge likumbi, kaha kuvwala cenyi calumukile nakutoma zwalala nge musana.
Kaha kumana, kuli vakivo kwasolokele Mose naElija, vapwile nakuhanjika nenyi.
Petulu ahanjikile nakumwamba Yesu ngwenyi, Ove Mwata, cinawahe kuli etu kutwamanga kuno. Kaci nge nausaka, kaha nangutunga visakila vitatu kuno, cimwe cayove, cimwe caMose, cimwe caElija.
Ximbu apwile acili nakuhanjika, kumana, kwavazengaminyine livwi litoma to, kaha kumana, mulivwi kana mwafumine lizu lyakwamba ngwenyi, Ou you Mwanami, Ou ngwazanga, Ou ngweji kwivwilanga kuwaha, mwivwililenunga Ikiye.
Tumbaji twenyi hakwivwa ngoco, Valimbilile cameso-hamavu, vevwile woma mateli.
Yesu apandamine kuli vakivo, avasalikile livoko lyenyi, avambile ngwenyi, Katukenu, kanda mwivwa womako.
Vakivo hakwandula meso avo kavamwene mutu wekako, xina Ivene Yesu kaha lwi.
Omu vapwile nakuxikumuka hapili, Yesu avakanjile ngwenyi, Oco vanamimwenesanyi, kanda mukacambulula kuli mutuko, kuvanga Mwanamutu nasanguka lyehi kuvafu.
Tumbaji twenyi Vamwihwile ngwavo, Nyi ikaze veji kwambilanga vaka-kusoneka? ngwavo, Kuvanga Elija nalivange kwiza.
Yesu avakumbulwile ngwenyi, Camwenemwene Elija mwakeza, kaha mwakahaka ceka vyuma vyosena mutuhela twavyo.
Oloze nangumilweza ngwami, Elija neza lyehi, oloze kavamutacikijileko, kaha vanamulingi mwexomwo vasakilile. Mukiko vene mumweza kuyanda naMwanamutu nawa kuli vakivo.
Kaha tumbaji twenyi hinacivalumbunukila ngwavo, Natuvulukila muka-kumbapacisa vatu Yowano.
Vakivo hakuheta kuliyongomena, kuli Ikiye kwejile mutu nakumufukamina nakumwamba ngwenyi,
Ove Mwata, acimuteteleko mwanami walunga, mwomwo ali namusongo wacikonya, eji kuyandanga cikuma. Mwomwo eji kulimbwojokelanga namukakahya namumeya.
Kaha ngwamunehanga kuli tumbaji twove, oloze kavahaxile kumuhindulako.
Yesu avakumbulwile ngwenyi, Enu vaka-tanga yakuzeneka kufwelela, vaka-kuhingika! Nangutwamanga nenu palanga nakumwaka uka? Nangumiyanjilanga palanga nakumwaka uka? Ngunehelenuyo kuno.
Yesu amuhanjikilile, kaha uze ndemone amulovokele, kaha uze mukweze ahindukile kufuma kulwola luze.
Tumbaji twenyi hinavapandama kuli Yesu kwauka wavo nakumwihula ngwavo, Ikaze twahonenangetu kumulovola?
Ikiye avambile ngwenyi, Mwomwo kufwelela cenu cacindende, xikaho. Mwomwo Camwenemwene nangumilweza ngwami, Nge mukweci kufwelela cakweseka nge mbuto yamusetale yimwe, kaci namwamba kupili yino ngwenu, Tutulukila kuze! kaha nayitutuluka, kaha kaci kamwexi kukahona cuma cipwe cimweko.
Oloze ava vangana kavexi kulovoka nacuma cekako, kuvanga nakulomba kaha, nakulitwamina kulya.
Ximbu vatwamine kuNgalileya, Yesu avambile ngwenyi, Navakamuhana Mwanamutu mumavoko avatu,
 navakamujiha, kaha halikumbi lyamucitatu hinavakamusangula ceka kuli Kalunga. Kaha vanyengetelele cikuma.
Omu vahetele kuKapelenau, vakakutambuloco cimbwa caxekele vejile kuli Petulu, vamwihwile ngwavo, Oco cimbwa caxekele mukakuminangula kexi kucihanako tahi?
Avambile ngwenyi, Ciku, eji kuhananga. Ikiye hakwingila muzuvo, Yesu alivangile kumwihula ngwenyi, Ove Ximona, unaxinganyeka muka? Vamyangana vahamavu veji kutambulanga mitelo namilambu kuli veya? Kuli vana vavo tahi, nyi kuli vatu veka?
Petulu hakumwamba ngwenyi, Kuli vatu veka, Yesu himwamwamba ngwenyi, Xikaho vana valihehwa.
 Oloze kucina natuvafutwisa, yako kucijiva ukalove, ukanone ixi wakulivanga kukwata, kaha hakupandumuna mukanwa kenyi nauwanamo Xekele. Yimbate uvahane hali etu nayove.
Halwola luze vene tumbaji twenyi vapandamine kuli Yesu nakumwihula ngwavo, Nyi iyaze ou nahambakana vakwavo muwangana wamelu?
Asanyikile mwana wamundende eze kuli Ikiye, amwimikile mukaci kavo,
avambile ngwenyi, Camwenemwene nangumilweza ngwami, Xina kuvanga namwalumuka nakupwa nge vana vavandende, mokomoko kamwexi kukengila muwangana wameluko.
Xikaho wose mwalinyisa nge uno mwana wamundende, ikiye vene ou nahambakana vakwavo muwangana wamelu.
 Kaha wose mwetavila mwana wamundende umwe nge ou halijina lyami, nangwitavilAmi.
Oloze wose mwakalimbwisa umwe wakuli ava vavandende vakakufwelela kuli Ami, cinawahe kuli ikiye kaci vanamukaxilila lilolwa lyakucekesa unga lyalinene muxingo, nakumulondomanyisa mumwambe wamukalungalwiji.
Mama lelo hali vaka-mavu mwomwo havimbunji! Mwomwo kacexi kuhasa kulinga mwakuhonesa vimbunji kusolokako, oloze mama lelo hali mutu uze mwaneha cimbunji!
Xikaho kaci nge livoko lyove, cipwe nge lihinji lyove lyeji kukulimbwisanga, livatulelyo, mbilalyo. Cinawahe kuli ove kwingila kukuyoya ucitonji, nalihinji limwe kaha, kuhambakana kutwama namavoko avali namahinji avali nakukumbila mukakahya kahaya myaka yosena.
Kaha kaci nge liso lyove lyeji kukulimbwisanga, litombongonyemo, mbilalyo. Cinawahe kuli ove kwingila naliso limwe kaha kukuyoya, kuhambakana kutwama nameso avali nakukumbila muNgehena yakakahya.
Nyingililenunga, kuli ava vavandende kanda mukalumbilisako umweko, mwomwo nangumilweza ngwami, Mwilu vangelo javo veji kumonanga meso aTata ali mwilu hamakumbi osena.
Mwomwo Mwanamutu neza mangana alwile cize cajimbalile.
Munaxinganyeka muka? Kaci nge kuli mutu ali namikoko jenyi likulukaji, kaha nge kuli vakivo kunalaluka umwe, vaze makumi atanu naawana navatanu navawana kexi kuvasezako numba, himwaya kujipili nakumutonda uze nalaluka?
Kaha kaci nge mwamuwana, Camwenemwene nangumilweza ngwami, mwawahilila cikuma hali uze alalukanga, kuhambakana kuwahilila cahali ava makumi atanu naawana navatanu navawana vanazeneka kulaluka.
Ngoco nawa kuli ava vavandende Senu ali mwilu kasakile ngwenyi, umwe akanongeko.
Kaha kaci nge ndumbwove mwakuvulumuna mulonga, yako ukamulweze mulonga wenyi kwauka wenu naikiye kaha. Kaci nge mwakwivwilila, kaha kunahu unamuwane ceka ndumbwove.
Oloze kaci nge mwakana kukwivwilila, kaha yenu namukwenu umwe, cipwe navavali, mangana mutunwa twavinjiho vavali, cipwe vatatu, mazu osena akakole mbe.
Kaha kaci nge mwakana kuvevwilila navakivo nawa, cambulule kuliuka. Oloze nge mwakana kulivwilila naliuka nawa, kaha apwenga jino nge muka-lifuci lyeka kuli ove, nge muka-kukonga milambu kaha.
Camwenemwene nangumilweza ngwami, Vyexovyo namukakasa hamavu navikapwanga vyakukasa namwilu nawa, kaha vyexovyo namukakasununa hamavu navikapwanga vyakukasununa namwilu nawa.
Ceka nawa nangumilweza ngwami, Kaci nge muli enu muli vavali navevwasana cose cuma navalomba hamavu, navakavalingilaco kuli Tata ali mwilu.
Mwomwo kuze kuli vavali cipwe vatatu vanakunguluka mulijina lyami, kwakuze vene nguli muli vakivo.
Haze vene Petulu ejile, amwihwile ngwenyi, Ove Mwata, ndumbwami mwanguvulumuna kangahi nayami nangumukonekela? kuheta mukatanu nakavali tahi?
Yesu amulwezele ngwenyi, Kangwexi kukwamba ngwami, Kuheta mukatanu nakavaliko, oloze ngwami, Kuheta mumakumi atanu namakumi avali, ngoco vene katanu nakavali.
Ngoco wangana wamelu vanaufwanyisa nge mwangana asakile ngwenyi, alave mikuli yavo navandungo jenyi.
Omu aputukile kulava, vamutwalilile umwe apwile namukuli wajitalende kanunu.
Oloze omu ahonene vyakukuka, kaka yenyi avalwezele ngwenyi, va­mulande napwevo lyenyi navana venyi navyuma vyenyi vyosena, ma­ngana akuke.
Xikaho uze ndungo alimbilile hamavu nakulifukula kuli ikiye, amwambile ngwenyi, Ove mwata, acingutalilileko cikoki mwane, nangukakukukila vyosena.
Kaha kaka yayauze ndungo amwivwilile keke, amwecele, amukonekelele uze mukuli wenyi.
Oloze uze udungo alovokele, awanyine mukwavo muvapwilile mu­undungo, uze atambwile mukuli wenyi wajindenali likulukaji. Amu­kwacile nakumucikita kumiliu, amwambile ngwenyi, Ngukukile mukuli wami.
Xikaho uze ndungo mukwavo alimbilile hamavu, amulembelelele ngwenyi, Acingutalilileko cikoki mwane, nangukakukukila.
Ikiye akanyine, Oloze ayile naku­muhaka muzuvo yaufunge, mangana ngwenyi, atwamengamo palanga no­mu mwakakuka mukuli wenyi.
Vaze vandungo vakwavo haku­monomu alingile, vanyengetelele ci­kumakuma, kaha vayile nakumwa­mbulila kaka yavo vyuma vyosena vize alingile.
Haze vene kaka yenyi himwamusanyika eze kuli ikiye, kaha amwa­mbile ngwenyi, Ove ndungo wamupi, mukuli wove wosena ngwakukonekelangawo mwomwo wangulembelelanga.
Kaha catelanga nakuli ove nawa nyi? kumutetela mukwenu ndungo nganomu ngwakutetelangove.
Kaha kaka yenyi akwacile matoto, amuhanyine kuli vaka kumuyanjisa, mangana ngwenyi vamuyanjisenga palanga nomu mwa­kakuka mukuli wenyi wosena.
 Mukiko nawa mumwakalinga Tata wamwilu kuli enu nge enu muvosena namukana kukonekela mutu himutu ndumbwenyi mu­micima yenu.
Kaha casolokele, omu alingile Yesu hanakumisa lyehi vihandevi, afumine kuNgalileya, ahe­tele mulifuci lyaYuleya musali ya­Yotau.
Kwamukavile mayongomena ama­vulu, kaha avatundwilile kuze.
Kaha kuli Ikiye kwejile vaFwa­liseu, Vamwesekele nakumwihula ngwavo, Coloka lunga kutumbika pwevo lyenyi hamulonga himulonga tahi, nyi ngacilihi?
Avakumbulwile ngwenyi, Kamwatangileko tahi? ngwavo, Ou avatangile kufuma kukuputuka avatengele nalunga napwevo,
kahambile ngwenyi, Xikaho lu­nga mwaseza ise nanaye nakulipa­njika napwevo lyenyi, kahava vavali hinavapwanga mujimba umwe kaha.
Ngoco kavexi ceka vavaliko, oloze mujimba umwe kaha. Xikaho, eci nanungu Kalunga, kanda vacihandununa ceka kuli mutuko.
Vamwihwile ngwavo, Nyi ikaze atulwezelele Mose? ngwenyi, Vamuhane mukanda wakujiha ulo na­kumutumbika.
Avambile ngwenyi, Hakukaluhwa camicima yenu, hakiko vene amitavilile Mose kutumbika mapwevo jenu, oloze kacapwile ngoco kufuma kukuputukako.
Kaha nangumilweza ngwami, Wose mwatumbika pwevo lyenyi cakuzeneka ujila, himwambata weka, nalingi ujila. Kaha wose mwambata uze vanatumbika lyehi nalingi ujila.
Tumbaji twenyi vamwambile ngwavo, Nge cinapu ngoco hali lunga napwevo lyenyi, kumana, kacawaha kumbata mapwevoko.
Oloze avambile ngwenyi, Vatu vosena kavexi kuhasa kwitavila lizu eliko, kuvanga vaze vanahaneco kaha.
Mwomwo kuvali vaheuka vasemuka ngoco mumajimo amanevo, kaha kuvali vaheuka vahewixile kuli vatu vakwavo, kaha kuvali vaheuka valihewixile vavene hawangana wamelu. Ou nahase kucilavila acitavile.
Haze vene vamutwalilile vana vavandende mangana ngwavo, avanangike mavoko enyi nakuvalombela. Oloze tumbaji twenyi vavakanyixile.
Oloze Yesu avambile ngwenyi, Vetavilenu vana vavandende vezenga kuli Ami. Kanda muvakanyisako, mwomwo wangana wamelu unapu wavava vangana, xikaho.
Avanangikile mavoko enyi, hikufuma kuze.
Kaha kumana, kuli Ikiye kwejile mutu, amwihwile ngwenyi, Ove muka-kunangula, nangulinga cuma camwenemwene cika mangana ngukahete kuyoya cahaya myaka yosena?
Yesu amwambile ngwenyi, Ikaze naungwihwila nakuvuluka muze mwamwenemwene? Kuli Umwe kaha apwa wamwenemwene. Oloze nge unasake ngwove, wingile kukuyoya, kaha lamanga jiximbi.
Amwihwile ngwenyi, Jiximbi jika? Yesu amwambile ngwenyi, Jeji vene ngwavo, Kanda ukajiha mutuko, ngwavo, Kanda Ukalinga ujilako, ngwavo, Kanda ukevako, ngwavo, Kanda Ukambulula unjiho wakwongako,
ngwavo, Vumbikanga iso nanoko, ngwavo, Zanganga mukwenu nganomu walizangilove lyavene.
Uze mwanalunga amwambile ngwenyi, Vyosenevi ngwavilama lyehi, oloze ngunacihono cuma cimwe. Cikiko cika?
Yesu amwambile ngwenyi, Kaci nge unasake ngwove, ukupuke mwosena, yako, ukalanjise vikumba vyove vyosena, ukavipangile kuli vaka-kuhutwa, kaha naukatwamanga naluheto mwilu. Kaha twaya ungukavangizenga.
Oloze uze mwanalunga hakwivwa lizu eli afumine kuze nakunyenge­tela, mwomwo apwile naluheto lwalunene, xikaho.
Yesu ambile kuli tumbaji twenyi ngwenyi, Camwenemwene nangumilweza ngwami, Muka-luheto kwingila muwangana wamelu cacikalu.
Ceka nawa nangumilweza ngwami, Ngamela kuhita muliso lyandongo cacaxi, oloze muka-luheto kwingila muwangana waKalunga cacikalu.
Tumbaji twenyi hakucivwa valihomokelele cikumakuma ngwavo, Nyi iyaze mwakahasa kulilwila?
Yesu avatalile, avambile ngwenyi, Kuli vatu eci kacahasako, oloze kuli Kalunga vyuma vyosena vinahase.
Haze vene Petulu amukumbulwile ngwenyi, Tala, etu tunaseze lyehi vyuma vyosena, tunakukavangiza. Xikaho etu natukamona ika?
Yesu avambile ngwenyi, Camwenemwene nangumilweza ngwami, Hamwaka wakuwahisa ceka vyosena, haze mwakatwama Mwanamutu halitanda lyawangana lyaupahu wenyi, enu munangukave namukatwamanga nayenu nawa hamatanda amawangana likumi naavali, nakuyulanga miyaci yavaIsalele eyi likumi nayivali.
Kaha wexowo asezele cipwe mazuvo, cipwe vandumbwenyi vamalunga, cipwe ava vamapwevo, cipwe ise, cipwe naye, cipwe pwevo lyenyi, cipwe vana venyi, cipwe mawande enyi, halijina lyami, mwakatambwilaho likulukaji likulukaji, kaha mwakaswana kuyoya cahaya myaka yosena.
Oloze kuli vavavulu vanapu vaka-kulivanga navakakuminyina, kaha kuli vavavulu vanapu vakakukuminyina navakalivanga.
Vaka-kuzata muwande wamivinyo Mwomwo wangana wamelu unafwane nge mutu mwenya­zuvo alovokele cimenemene nakukamba vaka-kuzata vayenga muwande wenyi wamivinyo.
Omu alingile hanalivwasana lyehi navaka-kuzata kuvafweta ndenali ndenali halikumbi, avatumine muwande wenyi wamivinyo.
Kaha alovokele ceka kafwe halwola lwamucitatu, awanyine veka vanemana tuhu kucilanjilo.
Avambile ngwenyi, Nayenu nawa yenu muwande wami wamivinyo, kaha nangumifweta mwexomwo mwolokela. Kaha vayile.
Alovokele ceka kafwe halwola lwamucitanu nalumwe, nahalwola lwamucitanu najiwana, alingile mwomumwe nawa.
Kaha kafwe halwola likumi nalumwe alovokele, awanyine veka nawa vanemana, kaha avehwile ngwenyi, Ikaze muli nakwimajalila tuhu musana wosena kuno?
Vamukumbulwile ngwavo, Mwomwo kakwexi mutu natukambeko, xikaho. Avambile ngwenyi, Nayenu nawa yenu muwande wami wamivinyo.
 Hakulembalemba calikumbi uze mwenyawande ambile kuli mukakumulamina vyuma vyenyi ngwenyi, Vasanyike vaka-kuzata uvahane fweto yavo, kuputuka kuli vakakukuminyina nakutwala kuli vakakulivanga.
Jino omu vejile vaze akambile kafwe halwola likumi nalumwe, mutu himutu atambwile ndenali.
Kahomu vejile vaze valivangile vaxinganyekele ngwavo, Etunyi natutambula vyakuhambakana. Oloze navakivo nawa mutu himutu atambwile ndenali.
Hakutambula, vamutatwokesele uze mwenyazuvo.
Vamwambile ngwavo, Ava vakukuminyina vanazate lwola lumwe kaha, kaha unavesekela hohamwe nayetu tunakilikita musana wosena nakuyanda nakaza yanonga.
Oloze ikiye akumbulwile minavo umwe ngwenyi, Ove mukwetu, kangwakwongeleko. Katwalivwasanyine nayove ndenali yimweko numba?
Mbatoyo yove uyenga. Ngunasake kuhana kuli ou wakukuminyina hohamwe nge kuli ove nawa.
Ami kulinga navyami nganomu ngunasakila cinapu cijila kuli ami tahi? Nyi liso lyove linapihi mwomwo ami nguwamwenemwene tahi?
Mukiko munavakalivanga vakakukuminyina, munavakakuminyina vaka-kulivanga.
Omu asakile Yesu kukanduka kuYelusalema, avakungulwile tumbaji twenyi likumi navavali kwauka wavo, kaha avambile mujila ngwenyi,
Talenu, tuli nakukanduka kuYelusalema, kaha Mwanamutu navakamuhana kuli vapilixitu vavalemu nakuli vaka-kusoneka, navakamuhana mulonga ngwavo, afwenga.
Navakamuhana kuli vaka-mafuci eka, mangana vakamuhende, vakamuvete vikote, vakamusukike kukulusu. Kaha halikumbi lyamucitatu hinavakamusangula ceka kuli Kalunga.
Haze vene nevo yavana vaZevete ejile kuli Ikiye navana venyi hamwe, alifukwile kuli Ikiye, amulombele cuma.
Amwihwile ngwenyi, Unasake ika? Amwambile ngwenyi, Vetavile vana vami vavali ava mangana vakatwamenga kuwangana wove, ou kulivoko lyove lyacilyo, ou kulivoko lyove lyacimoswe.
Oloze Yesu avakumbulwile ngwenyi, Cuma munalombo kamwacitacikijileko. Namuhasa kunwa mulupasa kana nangwiza kunwAmi tahi? Vamwambile ngwavo, Natuhasa.
Avambile ngwenyi, Mulupasa lwami namukanwamo vene. Oloze kutwama kulivoko lyami lyacilyo nakulivoko lyami lyacimoswe, oco kacexi cayAmi kucihanako, oloze capwa cavaze vanatalilaco kuli Tata.
Kaha vakwavo likumi hakucivwa vevwile kupihya cikuma navaze vamujimo lyavo vavali.
 Oloze Yesu avasanyikile veze kuli Ikiye, avambile ngwenyi, Munatacikiza ngwenu, vamyangana javaka-mafuci veji kulilingisanga kupwa vakaka javo, kaha vakwavo vavalemu veji kuvonononanga.
Oloze kacexi ngoco muli enuko, oloze wexowo mwasaka ngwenyi, apwenga wamulemu muli enu apwenga muka-kumizacila.
Kaha wexowo mwasaka ngwenyi, apwenga wakulivanga muli enu apwenga ndungo yenu.
Nganomu ejilile Mwanamutu, kexi nge mangana ngwenyi, vamuzacilenga milimoko, oloze mangana avazacile milimo, ece mwono wenyi hindando yakusokola vavavulu.
 Vakivo hakufuma kuYeliko, kwamukavile liyongomena lyalinene.
Kaha kumana, kutenga yajila kwatwamine tupuputa vavali. Omu vevwile ngwavo, Yesu ali nakupalika, vatambakanyine ngwavo, Ove Mwata, acituteteleko mwane, ove mwanaNdavici!
Lize liyongomena lyavakanjile mangana ngwavo, vahole kulu. Oloze vakivo vahambakanyine kutambakana ngwavo, Ove Mwata, acituteteleko mwane, ove mwanaNdavici!
Yesu emanyine, avasanyikile, avehwile ngwenyi, Munasake ngwenu, ngumilingile ika?
Vamwambile ngwavo, Ove Mwata, vatutonese kumeso etu mwane.
Yesu avevwilile keke, avasalikile livoko hameso avo, kaha linwomu vatonene, kaha vamukavangijile.
Omu vapandamine kuYelusalema, omu yahetele kuMbetefwaje kupili yaMilive, haze vene Yesu atumine tumbaji twenyi vavali,
avambile ngwenyi, Yenu kwimbo lize lili kuze kulutwe, kaha linwomu namuwanamo cimbulu wakukasa, nalivuvu lyenyi hamwe. Vakasununenu muvanehe kuno kuli Ami.
Kaha kaci nge mutu mwamihula, kamwambuliienu ngwenu, Mwata navasake. Kaha linwomu mwaveca.
 Jino eci casolokele mangana muze vahanjikile muli kapolofweto mulumbunuke ngwavo,
 Mwambulilenu mwanaZeyone ngwenu,
Tumbaji twenyi vayile, valingile nge muze avalwezele Yesu,
vamunehele uze cimbulu nayauze livuvu lyenyi, vavahakile mahinavo, kaha atwamineho.
Liyongomena lyavatu vavavulu valile mahinavo mujila; Vakwavo vatetatetele mafo kumitondo vawalile mujila.
Kaha mayongomenaze amutwaminyinyinengako navaze nawa vamukavilenga munyima vapwile nakutambakana ngwavo, Hozana kuli mwanaNdavici! VamukisulengOu mweza mulijina lyaYehova! Hozana muze nawakalitulaho mwilu!
Ikiye hakwingila muYelusalema, vaka-nganda vosena vakasumukile, vehwile ngwavo, Ou yowiyaze?
Lize liyongomena vavambile ngwavo, Ou you kapolofweto Yesu wakuNazaleta kuNgalileya.
Kaha Yesu engilile mutembele yaKalunga, avahangilemo vosena vaze vapwile nakulanda nakulandulula mutembele, kaha jimesa javakakutambasana jimbongo ajikatumwine, navitwamo vyavaka-kulanjisa tutela nawa,
avambile ngwenyi, Vasoneka ngwavo, Zuvo yami navakayivulukanga ngwavo, Zuvo yakulombela. Oloze enu muli nakuyitenga nge muutwamo wavihwanga.
Kuli Ikiye kwejile tupuputa navaka-kumbilikita mutembele, kaha avahindwile.
Oloze vapilixitu vavalemu navaka-kusoneka hakumona vyuma vyakukomwesa vize alingile, navanyike nawa vapwile nakutambakana mutembele nakwamba ngwavo, Hozana kuli mwanaNdavici! vevwile kupihya cikuma.
Kaha vamwambile ngwavo, Unevuko omu vali nakutambakanava tahi? Yesu avakumbulwile ngwenyi, Ngunevuko. Oloze kumyaka yosena kanda mucitange mazu awa tahi? ngwavo, Mutunwa twavakemba navaka-kwamwa unalovolamo kwalisa cakukupuka mwosena.
Kaha avasezele, afumine munganda, ayile kuMbetane, asavalile kuze.
 Kaha nacimene, hakukinduluka kunganda, evwile zala.
Omu amwene mukuyu kwakamwihi najila, ayileko. Oloze kawanyineko cuma cekako, xina mafo kaha. Kaha awambile ngwenyi, Kanda ukema ceka mihakoko nahaya myaka yosena. Kaha linwomu vene uze mukuyu womine cau.
Tumbaji twenyi hakucimona valikomokelele, vamwihwile ngwavo, Ngacilihi ou mukuyu unomu linwomu ngana?
Yesu avakumbulwile ngwenyi, Camwenemwene nangumilweza ngwami, Nge mukweci kufwelela cakuzeneka kukakasana, kaci kamwexi kukumina hakulingomu vanalingi lyehi kumukuyu kahako, oloze cipwe nge namwamba kupili yino ngwenu, Tutuluka ukaumbile mukalungalwiji, kaci nayilinga vene ngoco.
Kaha vyuma vyosena, vyexovyo namukasaka mukulomba nakufwelela, namukavitambula vene.
Omu alingile hanengila lyehi mutembele, vapilixitu vavalemu navakulwane javatu vejile kuli Ikiye omu apwile nakunangula vatu, kaha Vamwihwile ngwavo, Vyumevi uli nakuvilinga nangolo jika? Kahou akuhana ngolo eji ikiyeya?
Yesu avakumbulwile ngwenyi, NayAmi nawa nangumihula lizu limwe, kaci nge namungulwezalyo, numbAmi nawa ngumilweze ngolo nguli nakulinga najo vyumevi.
Ngwenyi, Lumbapaciso lwaYowano lwapwile lwakulihi? Lwapwile lwamwilu tahi? nyi lwakuli vatu? Vakivo valihwojwele ngwavo, Kaci nge natumwamba ngwetu, Lwapwile lwamwilu, kaha mwatwamba ngwenyi, Nyi ikaze mwakanyinyine kumwitava?
Oloze nge natumwamba ngwetu, Lwapwile lwakuli vatu, tunevu woma wavatu, mwomwo vosena vanamujinyi Yowano ngwavo, Apwile kapolofweto, xikaho.
Vamukumbulwile Yesu ngwavo, Katwatacikijileko. Ikiye nawa avambile ngwenyi, Cipwe Ami nawa kangwexi kumilweza ngolo nguli nakulinga najo vyumeviko.
Oloze munaxinganyeka ngacilihi? Kwapwile mutu apwile navana venyi vamalunga vavali. Ayile kuli uze wakulivanga, amwambile ngwenyi, Ove mwanami, yako lelo ukazatenga muwande wami wamivinyo.
Ikiye amukumbulwile ngwenyi, Kangute. Oloze hakukuminyina apihililile, ayile.
Ayile kuli uze wamucivali, amwambile ngoco nawa. Ikiye amukumbulwile ngwenyi, Nanguya mwata. Oloze kayileko.
Kuli vaze vavali ulihize ou alingile mwayile mucima wasevo? Vamwambile ngwavo, Ou wakulivanga. Yesu avambile ngwenyi, Camwenemwene nangumilweza ngwami, Vaka-kukonga milambu navakaujila navalivanga kwingila muwangana waKalunga kulutwe lwenu.
Mwomwo Yowano ejile kuli enu mujila yakwoloka, kaha kamwamwitavileko, oloze vaka-kukonga milambu navaka-ujila vamwitavile. Kahenu, omu mwacimwene, cipwe ngoco kamwalumukile, cipwe hakukuminyina, nakumwitavako.
Ivwenu ciximo cikwavo. Kwapwile mutu mwenyazuvo, atumbile wande wamivinyo, axicileko luxito ce ndo, afulilemo cikamwino cavinyo, atungilemo kapoxi. Auhanyine kuli vanjimi himwaya kulifuci lyeka.
Hakuheta hangonde yamihako, atumine vandungo jenyi kuli vaze vanjimi mangana ngwenyi, vakamutambwile mihako yenyi.
Vaze vanjimi vavakwacile vaze vandungo jenyi. Umwe vamuvetele, mukwavo vamujihile, mukwavo vamwaxile malolwa.
Ceka nawa atumine vandungo jenyi veka, vavavulu kuhambakana vaze vakulivanga. Kaha vavalingile mwomumwe navakivo nawa.
Oloze hakukuminyina avatuminyine mwanenyi ngwenyi, Mwanaminyi navakamukomoka.
Oloze vaze vanjimi hakumumona mwanenyi valyambile ngwavo, Ou you swana. Ngwavo, Tuyenu, tumujihenu, tutambulenu uswana wenyi.
Kaha vamukwacile, vamumbilile kusali yawande, vamujihile.
Xikaho uze mwenyawande kana hakwiza mwakavalinga muka vaze vanjimi?
Vamwambile ngwavo, Vaze vavapi mwakavanongesa mwamupi, wande kana wamivinyo mwakauhana kuli vanjimi veka, vaze navakamuhanahananga mihako yenyi hajingonde jayo.
Yesu himwavehula ngwenyi, Kumyaka yosena kanda mucitange mazu awa kuMazu-vasoneka tahi? ngwavo,
Xikaho nangumilweza ngwami, Wangana waKalunga navakamitambulawo navakauhana kuli vakamuyaci weka navakalovolanga mihako yawo.
Wose mwakaholokela halilolwa lino mwakasanyuka, oloze wose nahaholokela nalikamufukumuna nge lukungu.
Kaha vapilixitu vavalemu navaFwaliseu hakwivwa Viximo vyenyi vatacikijile ngwavo, Ali nakuviteletu.
Kahomu vasakile ngwavo, vamukwate, vevwile woma wavatu, mwomwo vatu vamujinyinenga ngwavo, Kapolofweto, xikaho.
Kaha Yesu ahanjikile nakuvatela ceka Viximo vikwavo ngwenyi,
 Wangana wamelu vanaufwanyisa nge mwangana umwe atelekesele cifupawenga camwanenyi walunga.
 Atumine vandungo jenyi nakuvasanyika vaze asanyikile lyehi ngwenyi, veze kucifupawenga. Oloze vakanyinenga kwavo kwiza.
 Ceka nawa atumine vandungo jenyi veka, avambile ngwenyi, Vambulilenu vaze ngunasanyika ngwenu, Ivwenu, kulya cami ngunacilongesa lyehi. Vangombe jami navimuna jami vavandende vakununa vanavajihi lyehi. Vyosena vanayilongesa lyehi. Twayenu kucifupawenga.
Oloze vakivo vacihombwanyixile, vayile kwavo, umwe kumawande enyi, mukwavo kujindando jenyi,
kaha vakwavo vavakwacile vandungo jenyi, vavasawile, vavajihile.
Jino uze mwangana akwacile matoto, atumine majitenyi, avanongesele vaze vaka-kujiha vatu, ocele limbo lyavo.
Numba himwamba kuli vandungo jenyi ngwenyi, Cifupawenga vanacilongesa lyehi, oloze vaze ngwasanyikanga kayapwile vakutela kucilyako.
Xikaho yenunga jino kumakanyiko amakuku, kaha vexovo namukawana vasanyikenu veze kucifupawenga.
Vaze vandungo valovokele vayile kumakuku, vakungulwile vosena vaze vawanyine, nava vavapi nava vamwenemwene. Kaha kucifupawenga kwazalile navangeji.
Oloze uze mwangana hakwingilamo nakuvatala vangeji amwenemo mutu azenekele kuvwala cikovelo cakuvwalila kucifupawenga.
Kaha himwamwihula ngwenyi, Ove mukwetu, ngacilihi unengila muno nakuzeneka cikovelo cakuvwalila kucifupawenga? Kaha ikiye kamwene mwakutwalilako.
Mwangana himwamba kuli vakakumuzacila ngwenyi, Mukasenu nakumavoko nakumahinji mumumbile kumilima yakuweluka. Kwakuze vene kunavakapwanga nakulila nakulingenjunga kumazo.
Mwomwo vanasanyika vavavulu, oloze vanasakula vavandende.
Haze vene vaFwaliseu vayile nakukwata punga vamone mwakumutela kumazu enyi.
Kaha vamutuminyine tumbaji twavo navaka-Helote hamwe, vamwambile ngwavo, Ove mukakunangula, tunatacikiza ngwetu, Ove umuka-mucano, ngwetu, weji kunangulanga mwaya jila yaKalunga mwamucano, ngwetu, kawazakama cipwe mutu umweko, mwomwo kavamona vatu mweka namwekako.
Xikaho tulweze, unaxinganyeka muka? Coloketu kumuhana Kesale milambu tahi? nyi ciku?
Oloze Yesu atacikijile kuhuka cavo, avehwile ngwenyi, Enu vakakulyonga, muli nakungwesekela ikaze?
Ngulwezenu lumbongo lwamulambu. Vamunehelele ndenali.
Ikiye himwavehula ngwenyi, Ou mutwe weya, nawa mazu vasonekaho eya?
Vamukumbulwile ngwavo, VyaKesale. Kaha avambile ngwenyi, Xikaho vyuma vyaKesale muhanenuvyo Kesale, kaha vyuma vyaKalunga muhanenuvyo Kalunga.
Vakivo hakucivwa valikomokelele, vamusezele, vafumine kuze.
Halikumbi lize kuli Ikiye kwejile vaSatuse, vaze veji kwambanga ngwavo, Kusanguka cavafu cauciko. Kaha vamwihwile
ngwavo, Ove muka-kunangula, Mose ambile ngwenyi, Kaci nge lunga mwafwa cakuzeneka kusema mwana, kaha ndumbwenyi akamuxise uze pwevo lyenyi akamusemene uze ndumbwenyi vana.
Jino kuli etu kwapwile malunga vatanu navavali mujimo lyavo. Uze watete ambacile pwevo, afwile, kaha mwomwo kapwile namwanako, xikaho amusezele pwevo lyenyi kuli ndumbwenyi.
Ngoco lika nauze wamucivali nawa, nauze wamucitatu, kuhetesa nakuli ou wamucitanu navavali.
Kukuminyina kuli vosena nauze pwevo nawa afwile.
Xikahoze hakusanguka cavafu, kuli vaze vatanu navavali mwakapwa pwevo lyaumwe ulihi? Mwomwo vosena vamumbacile lika.
Oloze Yesu avakumbulwile ngwenyi, Munahungumuka, mwomwo Mazu-vasoneka kamwawatacikizako, cipwe ngolo jaKalunga.
Mwomwo hakusanguka cavafu kavexi kukambata ceka mapwevoko, cipwe kuvahangisa, oloze navakapwanga nge vangelo mwilu.
Oloze hakuvuluka kusanguka cavafu, kamwatangileko omu ahanjikile Kalunga kuli enu tahi? ngwenyi,
 Ami yami Kalunga kaApalahama, nguKalunga kaIsaka, nguKalunga kaYakova. Kalunga kexi Kalunga kavafuko, oloze wavava vavatonyi.
Kaha mayongomena hakucivwa alihomokelelenga kukunangula cenyi.
 Oloze vaFwaliseu hakwivwa gwavo, navaholesa lyehi vaSatuse, valikungulwilile hamwe.
Kaha minavo umwe, apwile muka-jiximbi, amwihwile nakumweseka ngwenyi,
Ove muka-kunangula, luximbi luka lwapwa lwalulemu kujiximbi?
Amwambile ngwenyi, Elu vene ngwavo, Muzangenga Yehova Kalunga kove namucima wove wosena, namwono wove wosena, namanganove osena.
Elu lukiko luximbi lwalulemu lwatete.
Kaha lwamucivali lwakulifwana lukiko vene elu ngwavo, Zanganga mukwenu nganomu walizangilove lyavene.
 Kujiximbi jivali eji kukiko kunakolela Jiximbi josena namazu avapolofweto osena.
Jino ximbu vapwile vaFwaliseu vanalikungulwila hamwe, Yesu avehwile
ngwenyi, Enu munaxinganyeka ngacilihi naKulixitu? Ikiye mwaneya? Vamwambile ngwavo, Ikiye mwanaNdavici.
Avehwile ngwenyi, Nyi ngacilihize vanamuvuluka kuli Ndavici muli Xipilitu ngwenyi, Mwata? ngwenyi,
 Yehova ambile kuli Mwata wami ngwenyi,
Hamono Ndavici namuvuluka ngwenyi, Mwata, kaha napu mwanenyi ngacilihi?
Mutu naumwe pimbi ahaxile kumukumbulula cipwe lizu limwe. Kaha kufuma kulikumbi lize naumwe pimbi ahasukile kumwihula ceka lizu.
Haze vene Yesu ahanjikile kumayongomena nakuli tumbaji twenyi ngwenyi,
Vaka-kusoneka navaFwaliseu vanatwame kucitwamo caMose.
Xikaho vyexovyo navamilweza, vilingenu, vilamenu. Oloze mwaya vilinga vyavonyi kanda mukalingamoko, mwomwo veji kuhanjikanga, oloze kavexi kulingamoko, xikaho.
 Mwomwo veji kukasanga viteli vyavilemu cacikalu kuvimbata, kaha navavitwika kuvifwiji vyavatu, oloze vavene kavate kuvisetumuna namunwe wavo.
Oloze vilinga vyavo vyosena veji kuvilingilanga mangana ngwavo, vavamone kuli vatu. Mwomwo veji kutohwesanga mikanda yakukaxila mujiholo javo, nakusuhwisa jizombo jamahinavo,
kaha veji kuzanganga tuhela twaulemu kuviwanyino vyakulya, navitwamo vyaulemu mujisunangonga,
nakuvamenejeka kuvilanjilo, nakuvavulwojoka kuli vatu ngwavo, Ove Lapi, Ove Lapi.
 Oloze enu kanda vakamivuluka ngwavo, Ove Lapiko, mwomwo Umwe kaha napu Muka-kuminangula, kahenu muvosena muwana wakwenu.
Kaha kanda mukavuluka mutu umwe hamavu ngwenu, Setuko, mwomwo Umwe kaha napu Senu, yaUze vene wamwilu.
Kaha nawa, kanda vamivuluka ngwavo, muvatwaminako, mwomwo Twamina yenu Ikiye Umwe kaha, Ivene Kulixitu.
 Oloze minenu ou nahambakana vakwavo apwenga muka-kumizacila.
Kaha wose mwalilemesa ivene navakamwinyisa, oloze wose mwalinyisa ivene navakamulemesa.
Oloze mama lelo hali enu, enu vaka-kusoneka nayenu vaFwaliseu, enu vaka-kulyonga! Mwomwo mweji kusokanga muwangana wamelu kumeso avatu. Mwomwo enu vavene kamwexi kwingilamoko, kaha cipwe vaze navasaka kwingilamo kamwexi kuvetavila kwingilamoko.
Mama lelo hali enu, enu vakakusoneka nayenu vaFwaliseu, enu vaka-kulyonga! Mwomwo mweji kulyanga mazuvo avatuliwe vamapwevo, kaha mweji kulyonganga nakulomba cikuma, lombe. Xikaho enu namukamona kupaya cakuhambakana.
Mama lelo hali enu, enu vakakusoneka nayenu vaFwaliseu, enu vaka-kulyonga! Mwomwo mweji kutambwojokanga nakukalungalwiji nakufunda mangana ngwenu, mukalumune mutu umwe kupwa kaYuleya, kaha nge nalumuka lyehi hinamumulingisa kupwa mwanaNgehena wakumihambakanenu kavali.
Mama lelo hali enu, enu vatwamina vatupuputa, enu mweji kwambanga ngwenu, Wose mwalixinga zuvo yajila, camokomoko tuhu, oloze ngwenu, Wose mwalixinga ulu wamuzuvo yajila, ikiye nalikase.
Enu Vileya, enu tupuputa! Mwomwo cinahambakana cilihi? ulu tahi, nyi zuvo yajila yajilika ulu?
Kaha ngwenu, Wose mwalixinga lijiko lyakulumbila, camokomoko tuhu, oloze ngwenu, Wose mwalixinga wana uliho, ikiye nalikase.
Enu tupuputa! mwomwo cinahambakana cilihi? wana tahi, nyi lijiko lyakulumbila lyajilika wana?
Xikaho, ou mwalixinga lijiko lyakulumbila nalixingila kumwe nalikiko navyuma vyosena viliho nawa.
Kahou mwalixinga zuvo yajila nalixingila kumwe nayikiko nayOu atwamamo nawa.
Kahou mwalixinga lilu nalixingila kumwe nalitanda lyaKalunga lyawangana naUze atwamaho nawa.
 Mama lelo hali enu, enu vakakusoneka nayenu vaFwaliseu, enu vaka-kulyonga! Mwomwo mweji kuhanangevi vyakusokesa mumakumi vyalwenyi navyamuseki navyakumine, oloze vyuma vyakuhambakana kulema vyakujiximbi munavihombwanyisa, evi ciyulo nakutetela nakufwelela. Oloze kaci evi munavilingi, navize nawa kaci kamwakanyine kuvilingako.
Enu vatwamina vatupuputa, enu mweji kukembulanga kangenyingenyi nakumina ngamela!
Mama lelo hali enu, enu vakakusoneka nayenu vaFwaliseu, enu vaka-kulyonga! Mwomwo mweji kutomesanga kusali yalupasa nacenga, oloze mutulo yavyo munazale nalulami nakuzeneka kulyononona.
Ove kaFwaliseu wakapuputa, vangila kutomesa mutulo yalupasa nacenga, numba vitome nakusali nawa.
Mama lelo hali enu, enu vakakusoneka nayenu vaFwaliseu, enu vaka-kulyonga! Mwomwo munapu nge muvimbumbe vyakukwita napemba, vikiko hakuvitala kusali Vinawahe, oloze mutulo munazale navifuhwa vyavafu nakupihya cosena.
Ngoco nenu nawa kusali hakumitala kuli vatu muvaka-kwoloka, oloze mujitulo jenu munazale nakulyonga naupapwoki.
Mama lelo hali enu, enu vakakusoneka nayenu vaFwaliseu, enu vaka-kulyonga! Mwomwo mweji kutunganga vimbumbe vyavapolofweto, nakuwahisa vimbumbe vyavaka-kwoloka,
kaha mweji kwambanga ngwenu, Kaci twapwileko hamakumbi aze avakakuluka jetu, kaci katwalifutwilenga navo nakumwanga manyinga avapolofwetoko.
Xikaho munalihane enu vavene unjiho ngwenu, Tuvana vavaze vavajihile vapolofweto.
Kahenu nenu nawa zalisenu Cesekelo cavakakuluka jenu.
Enu manoka, enu tanga yavambandajila, kupaya camuNgehena namukacicinyina muka?
Xikaho ivwenu, Ami nangukamitumina vapolofweto navakamangana navaka-kusoneka. Vamwe namukavajihajiha, kaha namukavasukejeka kujikulusu. Vakwavo namukavavetaveta vikote mujisunangonga jenu, kaha namukavahangahanga kwimbo hikwimbo,
mangana manyinga avakakwoloka osenaze vanamwange hano hamavu vakamihanyinewo mulongenu, kufumisa kumanyinga ayauze muka-kwoloka Avele nakuheta kumanyinga aZekaliya mwanaMbalakiya, uze mwajihilile mukaci kazuvo yajila nalijiko lyakulumbila.
Camwenemwene nangumilweza ngwami, Vyuma vyosenevi navikeza hali vaka-tanga yino.
Ove Yelusalema! Ove Yelusalema! Ove weji kuvajihanga vapolofweto nakuvasa malolwa vaze vanatumu kuli ove! Omwo ngwasakile, okuvulamo, kuvakungulula vana vove nganomu eji kukungulwilanga kasumbi vana venyi mumavavenyi, oloze kamwasakileko!
Talenu, zuvo yenu vanamiselayo yamokomoko.
Mwomwo nangumilweza ngwami, Kamwexi kukangumona ceka kufumisoholiliko, kuvangomu namukamba ngwenu, VamukisulengOu mweza mulijina lyaYehova!
Kaha Yesu alovokele mutembele, apwile nakuya. Kaha tumbaji twenyi vapandamine kuli Ikiye nakumulweza mazuvo atembele.
Oloze Ikiye avakumbulwile ngwenyi, Vyuma vyosenevi munayimono nyi? Camwenemwene nangumilweza ngwami, Kavexi kukaseza kuno lilolwa limwe helu lyalikwavo lyakuzeneka kwandumwina hamavuko.
Omu atwamine hapili yaMilive, tumbaji twenyi vapandamine kuli Ikiye kwauka wavo Vamwihwile ngwavo, Tulwezeko mwane, vyumevi navikasoloka mwaka uka? Kaha nacinjikizo cakutacikijila kwiza cove nakukuma camyaka yino, cika?
Kaha Yesu avakumbulwile ngwenyi, Nyingililenunga kucina navakamihungumwisa kuli mutu umwe.
Mwomwo nakukeza vavavulu mulijina lyami nakwamba ngwavo, Yami Kulixitu, kaha navakahungumwisa vavavulu.
Namukevwa majita namangwavo akuvuluka majita. Nyingililenunga, kanda mukalinyengako. Mwomwo kuvanga vyumevi navikasoloka, oloze kukuma camyaka yino kacexi kusolokelahoko.
Mwomwo vaka-lifuci limwe navakafumbukila vaka-lifuci likwavo, vaka-wangana umwe nawa navakafumbukila vaka-wangana ukwavo. Nakukapwa myaka yazala yakalombolombo namindenda kweka nakweka.
Oloze vyosenevi navikapwa kuputuka camisongo yakusema.
Haze vene navakamihanahana kukumiyanjisa, navakamijihajiha, kaha navakamihunganga kuli vakamafuci osena halijina lyami.
Haze vene nakukalimbwojoka vavavulu, nakulihanahana umwe naumwe kuli vaka-kole, nakulihunga navakwavo.
Kaha nakukalovoka vakakulyongela upolofweto vavavulu nakuhungumwisa vavavulu.
Kaha hakuvula caupapwoki, xikaho zangi yavatu vavavulu hinayikahola.
Oloze ou mwakakacilanga palanga nakusongo, ikiye navakamulwila.
Kahou mujimbu kana wamwaza wawangana navakawambulula kumafuci osena nakupwa unjiho kuli vaka-mafuci osena, numbanyi kukuma camyaka yino cikeze.
Xikaho omu namukamona cize cakwivwisa unyengwe cakulingisako kupwa kwahwilici, cize vavulukile muli kapolofweto Ndanyele, hakucimona kwimana muze mwajila (ou mwatanga cimulumbunukile),
haze vene vaze vali muYuleya vakacinyine kujipili,
 uze ali helu lyazuvo kanda akasulukaho ambate vyuma vili muzuvo yenyiko.
Kaha uze ali kuwande kanda akakinduluka munyima akambate cikuto cenyiko.
Oloze mama lelo hali vaze vali namajimo nahali vaze vali nakwamwisa vana hamakumbi aze!
Lombenunga mangana kucina cenu cikazeneke kupwa hamwaka wacixika, cipwe hasambata.
Mwomwo haze nahakapwa luyando lwalunene, kanda kusoloke lyehi luyando lupwahaze kufumisa kukuputuka califuci lyahamavu nakuneha kulikumbi lyalelo. Cipwe kulutwe nawa kakwexi kwiza kukasoloka ceka luyando lweka lupwahazeko.
Kaha kaci kavakehesele makumbi azeko, kaci ukweci mujimba naumwe pimbi mwakalilwila. Oloze hali vaze vasakula, vakivo vene navakavakehesela makumbi aze.
 Haze vene, kaci nge mutu mwakamyamba ngwenyi, Talenu, Kulixitu ali kuno, mokomoko ngwenyi, Ali kuze, kanda mukamwitavako.
Mwomwo nakukalovoka vakakulyongela ukulixitu navaka-kulyongela upolofweto, navakalovola vinjikizo vyavinene navyuma vyakukomwesa, mangana, kaci nge Cinahase, vakavahungumwise cipwe ava vasakula nawa.
Ivwenu, ngunalivange kumilwezaco.
Xikaho kaci nge navakamyamba ngwavo, Talenu, ali mupambo, kanda mukayamoko. Cipwe nge ngwavo, Talenu, ali muzuvo yamukaci, kanda mukavetavako.
Mwomwo nge omu weji kuvesanga muveso hakufuma kumusamuko nakuvesa mbwe nakumulauko, noco munacikapwa kwiza caMwanamutu.
 Kwexokwo kuli civimbi, kwakuze vene navakakungulukila makuvi.
Oloze hakukumisa luyando lwamakumbi aze, linwomu vene likumbi nalikelava wi, kakweji kexi kukalovola myeji yenyiko, vatanganyika navakahosomokanga mwilu, kaha ngolo jamumelu hinajikalinyika.
Numbanyi cinjikizo caMwanamutu cikasoloke mwilu, kaha miyaci yahamavu yosena hinavakayengayenga. Kaha navakamumona Mwanamutu ali nakwiza hamavwi amwilu nangolo naupahu waunene.
 Mwakavatuma vangelo jenyi naluneta lwakutezuka cikuma, kaha navakavakungulwila vatu jenyi asakula hamwe, nakuvafumisa kumitamba yosena yiwana, kufumisa kusongosongo yamelu mbwe nakusongo yikwavo.
Jino linangulenu ciximo kumukuyu. Hexoho nayivova mitango yawo nakusokolwela mafo, munatacikiza ngwenu, mwaka waliyena uli kwakamwihi.
Ngoco vene nenu nawa, omu namukamona vyosenevi, tacikizenu ngwenu, Ali kwakamwihi, kuvikolo vene.
Camwenemwene nangumilweza ngwami, Vaka-tanga yino kavexi kukahitako, kuvanga vyuma vyosenevi vinasoloka.
 Nalilu namavu navikahita, oloze mazu ami kawexi kukahitako.
Oloze kulikumbi lize cipwe lwola luze mutu naumwe pimbi natacikizako, cipwe Vangelo vamwilu, cipwe MwanaKalunga, xina Ise kaha.
 Mwomwo nge muze capwile hamakumbi aNowa, mukiko vene munacikapwa kwiza caMwanamutu.
Mwomwo nge muze capwile hamakumbi aze akulivanga, kutala livaji kanda lize, vatu valilenga, vanwinenga, vambacilenga mapwevo, vahangixilenga mapwevo, palanga nakulikumbi lize engilile Nowa muwato,
kavacitacikijileko palanga nomu lyejile livaji nakuvanongesa vosena, ngacize munacikapwa kwiza caMwanamutu.
 Haze vene nakukapwa malunga vavali kuwande. Umwe navakamutambulako, mukwavo navakamusezako.
Nakukapwa mapwevo vavali nakuceka unga kulilolwa lyakucekesa. Umwe navakamutambulako, mukwavo navakamusezako.
Xikaho tonenunga, mwomwo kamwatacikijile likumbi lize mwakeza Mwata wenuko.
 Oloze tacikizenu, mwenyazuvo kaci atacikijile hacilo oco mweza mwiji, kaci atonene, kaci kamwitavilile kutuva tuhu nakwingila muzuvo yenyiko.
Xikaho nayenu nawa pwenunga mwalizanga lyehi, mwomwo halwola munazeneka kuhaka kumicima, lukiko vene mwakeza Mwanamutu.
Kaha jino, iyaze napu uze ndungo wakuxixika wakuzangama, ou vanahane kuli kaka yenyi kumulamina vakuzuvo yenyi, mangana ngwenyi, avahanahanenga kulya cavo halwola lwakuvahana?
Natokwa ndungo uze hakwiza kaka yenyi mwawana ali nakulinga ngoco.
Camwenemwene nangumilweza ngwami, Mwakamulingisa kupwa muka-kumulamina vyuma vyenyi vyosena.
Oloze kaci nge uze ndungo wamupi mwakalyamba mumucima wenyi ngwenyi, Kaka yami acili nakuximbula,
kaha himwaputuka kuvaveta vandungo vakwavo, nakulya nakunwa navaka-kupenda hamwe,
kaka yayauze ndungo mwakeza halikumbi nazeneka kumutalilila, halwola nazeneka kutacikiza,
kaha mwakamwipula vikote, mwakamutongwela kwenyi navakakulyonga kumwe. Kwakuze vene kunavakapwanga nakulila nakulingenjunga kumazo.
Haze vene numba wangana wamelu vakaufwanyise nge vajike vamapwevo likumi, vambacile manongo avo, valovokele vamusese mwenyamwenga.
Vakwavo vatanu vapwile vakakuhulama, vatanu vapwile vakakuzangama.
Mwomwo vaze vaka-kuhulama, hakumbata manongo avo, kavalimbacilile namajiko.
Oloze vaze vaka-kuzangama vambacile maji mujisaji javo namanongo avo hamwe.
Kaha jino, omu aximbwile mwenyamwenga, vosena vanongokele vayile mutulo.
Oloze mukaci kaufuku kwapwile mutambi wakutambakana ngwavo, Ivwenu, mwenyamwenga uno, lovokenu mumusese.
Kaha vaze vajike vosena hinavahinduka nakuwahisa manongo avo.
Vaze vaka-kuhulama vavambile vaze vaka-kuzangama ngwavo, Tuhanenuko tumaji, mwomwo manongo etu ali nakujima.
Oloze vaze vaka-kuzangama vavakumbulwile ngwavo, Kwiji, pamo katwexi kuwazukila nayetu nayenuko. Oloze yenu kuli vaka-kulanjisa mukalilanjilenu vavene.
Vakivo hakuya nakulanda, mwenyamwenga ejile, kaha vaze valizangile lyehi vengilile nenyi hamwe kucifupawenga, kaha vasokele kucikolo.
 Hakukuminyina navaze vajike vakwavo nawa vejile, Vambile ngwavo, Ove Mwata, ove Mwata, tusokweleleko mwane.
Oloze avakumbulwile ngwenyi, Camwenemwene nangumilweza ngwami, Kangwamitacikizako.
Xikaho Tonenunga, mwomwo kamwatacikijile cipwe likumbi cipwe lwolako.
 Mwomwo cinapu nge mutu hakuya kulifuci lyeka, asanyikile vandungo jenyi, avaselele vikumba vyenyi.
Ahanyine umwe jitalende jitanu, weka jivali, weka nawa yimwe, kuli mutu himutu nge kutesa nangolo jenyi. Kaha ayile mujila yenyi.
Uze atambwile jize jitalende jitanu ayile linwomu nakujisekasana, kaha awanyinyineho jeka jitanu.
Ngoco nawa uze nawa atambwile jize jivali awanyinyineho jeka jivali.
Oloze uze atambwile yize yimwe ayile, afulile mumavu, avumbikilemo jize jimbongo jakaka yenyi.
Omu alingile hanaximbula lyehi cikuma, kaka yavaze vandungo himweza, himwalava navo jimbongo.
Uze atambwile jize jitalende jitanu ejile, anehele nawa jeka jitanu, ngwenyi, Ove mwata, wanguhanyine jitalende jitanu. Tala, ngunawanyinaho jitalende jeka jitanu.
Kaka yenyi amwambile ngwenyi, Ove ndungo wamwenemwene wakuxixika, unalingi kanawa. Unaxixikila havyuma vyavindende, nangukulingisa kupwa umuka-kulama vyuma vyavivulu. Ingila jino mukuwahilila cakaka yove.
Nauze nawa atambwile jize jitalende jivali ejile, amwambile ngwenyi, Ove mwata, wanguhanyine jitalende jivali. Tala, ngunawanyinaho jitalende jeka jivali.
Kaka yenyi amwambile ngwenyi, Ove ndungo wamwenemwene wakuxixika, unalingi kanawa. Unaxixikila havyuma vyavindende, nangukulingisa kupwa umuka-kulama vyuma vyavivulu. Ingila jino mukuwahilila cakaka yove.
Nauze nawa atambwile yize talende yimwe ejile, amwambile ngwenyi, Ove mwata, ngwakutacikijile ngwami, umutu wamukalu, ngwami, weji kwahangoku unazeneka kukuvila, kaha weji kukongolangoku unazeneka kupekwila.
Kaha ngwevwile woma, ngwayile nakuvumbika talende yove mumavu. Tala, talende yove eyi.
Oloze kaka yenyi amukumbulwile ngwenyi, Ove ndungo wamupi wamuvwa, watacikijile ngwove, ami ngweji kwahangoku ngunazeneka kukuvite, ngwove, ngweji kukongolangoku ngunazeneka kupekwila.
Xikaho kaci wahanyine ojo jimbongo jami kuli vaka-kusekasana, ngoco ami hakwiza kaci ngunawane ceka talende yami nasaku lyayo hamwe.
Xikaho, mutambulenu oyo talende, yihanenu kuli ou ali najize jitalende likumi.
 Mwomwo wose ali navyuma navakamuwezelako, kaha mwakapwa navyakulisala cikuma. Oloze ou navizeneka, cipwe cize ali naco navakamutambulaco.
Ou ndungo wamokomoko mumbilenu kumilima yakuweluka. Kwakuze vene kunavakapwanga nakulila nakulingenjunga kumazo.
Oloze omu mwakeza Mwanamutu muupahu wenyi navangelo vosena nenyi hamwe, haze vene mwakatwama halitanda lyawangana lyaupahu wenyi.
Vaka-mafuci osena navakavakungulwila kumeso enyi, kaha mwakavahandununa vamwe oku vamwe oku, nganomu eji kuhandununanga kafunga mikoko navapembe.
Mikoko mwakavemika kulivoko lyenyi lyacilyo, vapembe kucimoswe.
Mwangana himwamba kuli ava vali kulivoko lyenyi lyacilyo ngwenyi, Enu vanawahisa lyehi kuli Tata, twayenu, muswane wangana kana vamilongesela lyehi kufumisa kukwata cihete camavu.
Mwomwo ngwapwile nazala, kaha mwanguhanyine kulya. Ngwapwile nalipwila, kaha mwanguhanyine kunwa. Ngwapwile ngungeji, kaha mwanguzumbwile.
Ngwapwile nauvu, kaha mwanguvwikile. Ngwapwile nakuviza, kaha mwangumenekelele. Ngwapwile muzuvo yaufunge, kaha mwejile kuli Ami.
Vaka-kwoloka hinavamukumbulula ngwavo, Ove Mwata, mwaka uka twakumwene nazala, numba tukuhane kulya? cipwe nalipwila, numba tukuhane kunwa?
Kaha mwaka uka nawa twakumwene ungeji, numba tukuzumbule? cipwe nauvu, numba tukuvwike?
Mwaka uka twakumwene nakuviza, cipwe muzuvo yaufunge, numba tuye kuli Ove?
Kaha Mwangana mwakavakumbulula ngwenyi, Camwenemwene nangumilweza ngwami, Omu mwacilingilile umwe wakuli ava vandumbwami, cipwe ava vavandende cikuma, mukiko vene mwacilingile kuli Ami.
Kaha himwavamba nawa ava vali kulivoko lyenyi lyacimoswe ngwenyi, Enu vanangula, fumenu kuli Ami, yenu mukakahya kahaya myaka yosena, kaze vamulongesela iyavolo navangelo jenyi.
Mwomwo ngwapwile nazala, kaha kamwanguhanyine kulyako. Ngwapwile nalipwila, kaha kamwanguhanyine kunwako.
Ngwapwile ngungeji, kaha kamwanguzumbwileko. Ngwapwile nauvu, kaha kamwanguvwikileko. Ngwapwile nakuviza, namuzuvo yaufunge nawa, kaha kamwangumenekeleleko.
Vakivo hinavamukumbulula ngwavo, Ove Mwata, mwaka uka twakumwene nazala, cipwe nalipwila, cipwe ungeji, cipwe nauvu, cipwe nakuviza, cipwe muzuvo yaufunge, numba tukane kukukafwako?
Numba himwavakumbulula ngwenyi, Camwenemwene nangumilweza ngwami, Omu mwakanyine kucilingila umwe wakuli ava vavandende cikuma, mukiko vene mwakanyine kungulingilaco Ami.
Vaze hinavakafumako nakwingila mukuvazangamisa cahaya myaka yosena, oloze vaka-kwoloka navakengila mukuyoya cahaya myaka yosena.
Kaha casolokele, omu alingile Yesu hanakumisa lyehi mazu osenawa, avambile tumbaji twenyi ngwenyi,
Munatacikiza ngwenu, omu namuhita makumbi avali, numba paseka yizenga, kaha Mwanamutu navakamusolola kuli vaka-kole mangana vakamusukike kukulusu.
Haze vene vapilixitu vavalemu navaka-kusoneka navakulwane javatu vakungulukilile mucipango cakapilixitu wakulitulaho, uze vavulukilenga ngwavo, Kayafwase.
 Vamutwamine punga ngwavo, vamone mwakumukwata Yesu namakuli, vakamujihe.
Oloze valyambilenga ngwavo, Kanda cipwa haciwanyinoko, kucina kukatula cizungo muli vatu.
 Kaha jino, omu apwile Yesu kuMbetane muzuvo yayauze mukambumba Ximona,
kuli Ikiye kwejile pwevo apwile nasaji yalilolwa lyaunga yamaji andando yayinene cikuma, kaha awahingunwinyine kumutwe wenyi haze apwile hanasendavala kumesa.
Oloze tumbaji twenyi hakucimona vevwile kupihya cikuma, valyambile ngwavo, Nawamwangila ika ngana?
Mwomwo maji awa kaci vawalandanga ndando yayinene nakuhana vaka-kuhutwa.
Oloze Yesu acitacikijile, avambile ngwenyi, Ikaze muli nakumuyanjixilou pwevo ngana? Nazate milimo yamwaza hali Ami.
 Mwomwo vaka-kuhutwa mwatwama navo makumbi osena, oloze Ami cexi kutwamanga nenu makumbi osenako.
Mwomwo ikiye hakunguhingunwina maji awa kumujimba wami nacilingila kungulongesela hakungulunda.
Camwenemwene nangumilweza ngwami, Kwexokwo navakambulwilou mujimbu wamwaza kumafuci osena, naceci nawa nalingi uno pwevo nawa navakacivuluka nakumwanukilaho.
Haze vene uze wakusokesa muli vaze likumi navavali, uze vavulukilenga ngwavo, Yuta Isakalyote, ayile kuli vapilixitu vavalemu,
avehwile ngwenyi, Namusaka ngwenu, munguhane ika numbami ngumusolole kuli enu? Vakivo vamupezalixilile jimbongo japalata makumi atatu.
Kaha kufumisa haze asakilenga ngwenyi amone hamwaza hakumusolwela kuli vakivo.
Kaha jino, halikumbi lyaciwanyino cajimbolo jakuzeneka cimbalwila lyatete, tumbaji twenyi vejile kuli Yesu, vamwihwile ngwavo, Kulihi unasake ngwove, tukulongesele mangana ukalileko paseka?
Avambile ngwenyi, Yenunga munganda kuli nganji mukamwambulile ngwenu, Muka-kunangula nambe ngwenyi, Lwola lwami luli kwakamwihi. Natulila paseka natumbaji twami muzuvo yove.
Tumbaji twenyi valingile nge muze avalwezele Yesu, kaha valongesele paseka.
Kaha jino, hakulembalemba calikumbi apwile hanasendavala lyehi kumesa natumbaji twenyi likumi navavali hamwe.
Omu vapwile nakulya, avambile ngwenyi, Camwenemwene nangumilweza ngwami, Minenu umwe mwangusolola kuli vaka-kole.
Vanyengetelele cikumakuma. Kaha vaputukile kumwihula umwe naumwe ngwenyi, Ove Mwata, yami tahi nyi?
Ikiye avakumbulwile ngwenyi, Ou vene mwatata livoko lyenyi hacenga cimwe nayAmi, ikiye vene mwangusolola.
Mwanamutu mwaya kwenyi nge muze vasoneka hakumuvuluka. Oloze mama lelo hali mutu ou mwamusolola Mwanamutu kuli vaka-kole! Cawahile kuli mutu kana kaci kasemukileko.
Kaha Yuta, uze amusolwele, ahanjikile nakumwihula ngwenyi, Ove Lapi, yami tahi nyi? Ikiye himwamwamba ngwenyi, Mwomwo vene unahanjika.
Omu vapwile nakulya, Yesu anonele mbolo, ayiwahixile, ayipuzwile, avahanyineyo tumbaji twenyi, avambile ngwenyi, Tambulenu, lyenu, ou mujimba wami.
Anonele lupasa nawa, asakwililile, avahanyinelwo ngwenyi, Nwenumo muvosena,
mwomwo awa akiko manyingami akuxikeci cacihya, akuhicisa hali vavavulu, akuneha kuvakonekela milonga yaxili.
Oloze nangumilweza ngwami, Kufumisoholili kangwexi kukanwa ceka wala wamihako yavinyoko, kuvanga halikumbi lize kaha haze nangukaunwa wauhya nayenu hamwe muwangana waTata.
Omu valingile hivanembi lyehi mwaso, valovokele vayile kupili yaMilive.
Haze vene Yesu avambile ngwenyi, Enu muvosena namulimbuka hali Ami ufuku uno, mwomwo vasoneka ngwavo, Kafunga nangukamuveta, kaha mikoko vakuutanga wenyi navakavapuzumuna.
Oloze omu nangukalinga hingunasanguka lyehi, nangukaya kulutwe lwenu kuNgalileya.
Oloze Petulu amukumbulwile ngwenyi, Kaci nge vatu vosena navalimbuka hali Ove, oloze ami cexi kwiza kukalimbukako.
Yesu amwambile ngwenyi, Camwenemwene nangukulweza ngwami, Ufuku uno, ximbu kanda ndemba ahanjike welewewe, naunguhamikiia katatu.
Petulu himwamwamba ngwenyi, Cipwe nge catelami kufwila nayOve hamwe, cipwe ngoco kangwexi kwiza kukakuhamikilako. Mukiko muvambile natumbaji vakwavo vosena nawa.
Haze vene Yesu ahetele navo kuma kuze vavuluka ngwavo, kuNgetesemane. Kaha avambile tumbaji twenyi ngwenyi, Twamenu kuno, ximbu nanguya kuze nakulomba.
Ayile naPetulu navaze vana vaZevete vavali, kaha aputukile kunyengetela nakulihohoma cikuma mumucima wenyi.
Kaha himwavamba ngwenyi, Mwono wami uli nakulyonyinga cikumakuma, nge kufwa kaha. Salenu kuno, tonenunga nayAmi hamwe.
Aswenyele cacindende kulutwe, alimbilile cameso-hamavu, alombele ngwenyi, Ove tata, kaci nge Cinahase, lupaselu lungufume. Oloze kanda ulinga mwaya mucima wayamiko, xina mwaya mucima wayOve kaha.
Kaha himweza kuli tumbaji twenyi, kuvawana vali mutulo. Amwambile Petulu ngwenyi, Kumana, kamwahaxile kutona lwola lumwe nayAmi hamweko?
Tonenunga, lombenunga, kucina namwingila mukumyeseka. Xipilitu yamutu yinazange vene, oloze cisemwa cahamavu cinahehela.
Aswenyeleko nawa kamucivali, alombele ngwenyi, Ove Tata, kaci nge kacahaxile lupasa kana kungufumako, xina kuvanga ngulunwe, linga mwaya mucima wove.
Ejile ceka nawa, kuvawana vali mutulo, mwomwo meso avo alemene natulo, xikaho.
Avasezele ceka, aswenyeleko, alombele kamucitatu nakuhanjika ceka mazu wowamwe.
Haze vene himweza ceka kuli tumbaji twenyi mwavamba ngwenyi, Jino savalenu tuhu tulo, nokenu. Talenu, wola lunahete lyehi, kaha Mwanamutu navamuhana kumavoko avaka-xili.
Hindukenu, tuyenu, talenu, ou mwangusolola kuli vaka-kole ali hakamwihi.
Ximbu apwile acili nakuhanjika, naYuta hiwe, apwile wakusokesa muli vaze likumi navavali, naliyongomena lyalinene hamwe, vapwile najipoko jamikwale najimbweci, vafumine kuli vapilixitu vavalemu navakulwane javatu.
Jino uze amusolwele avalwezele lyehi cinjikizo ngwenyi, Wexowo nangukasweswenya, Ikiye venyowo, mukwatenu.
Linwomu vene ayile kuli Yesu, amwambile ngwenyi, Ove Lapi, vulye! kaha amusweswenyele cikuma.
Yesu amwambile ngwenyi, Ove mukwetu, linga tuhu cuma unakatukila. Kaha vejile, vamukwacile Yesu, vamutwalile.
Kaha kumana, kuli vaze vapwile naYesu umwe olwele livoko lyenyi, asolomwene poko yenyi, avetele ndungo yakapilixitu wakulitulaho, amuvatwile litwitwi lyenyi.
Yesu amwambile ngwenyi, Someka ceka poko yove mucindalo cayo, mwomwo vexovo navakwata kupoko yamukwale navakanonga kupoko yamukwale.
Nyi unaxinganyeka tahi? ngwove, kangwexi kuhasa kulembelela Tata numba cipwe oholili angufumixile mayongomena avangelo akuhambakana likumi naavaliko?
Oloze kaci ngoco kaci Mazuvasoneka nawalumbunuka ngacilihi? ngwawo, kuvanga cipwe ngana vene.
Halwola luze Yesu avambile mayongomena ngwenyi, Munalovoka najipoko najimbweci nakungukwata nge kulovokela cihwanga? Ngunatwamenga hakumbi hakumbi mutembele nakunangula vatu, oloze kamwangukwacileko.
Oloze vyosenevi vinasoloka mangana Mazu-vasoneka kuli vapolofweto alumbunuke. Haze vene tumbaji twenyi vosena vamusezele, vacinyine.
Jino vaze vakwacile Yesu vamutwalile kuli kapilixitu wakulitulaho Kayafwase, kuze vapwile vanakunguluka lyehi vaka-kusoneka navakulwane.
Oloze Petulu amukavile munyimanyima cikuma, mbwe nakucipango cakapilixitu wakulitulaho, kahengililemo, atwamine natupitau hamwe, mangana atale noho navikumba.
Jino vapilixitu vavalemu navakasunendeline vosena vasakilenga unjiho wakumuvangila Yesu mangana ngwavo, vamujihe.
Oloze cipwe kwejile vinjiho vakakwonga vavavulu, kavauwanyineko. Oloze hakukuminyina kwejile vavali,
vambile ngwavo, Mutu ou ambile ngwenyi, Zuvo yaKalunga yajila ngunahase kuyixiula nakuyitunga ceka hamakumbi atatu kaha.
Kapilixitu wakulitulaho auanyine, amwihwile ngwenyi, Kawexi kuvakumbulula cipwe lizu limweko tahi? Unjiho kana vanavulukava hali ove unapu ngacilihi?
Oloze Yesu aholele kulu. Kapilixitu wakulitulaho amwambile ngwenyi, Ngunakuxingi KalungOu ayoya ngwami, tulweze numba nge ove yove Kulixitu MwanaKalunga.
Yesu himwamwamba ngwenyi, Mwomwo vene unahanjika. Ngwenyi, Oloze nangumyamba ngwami, Kufumisoholili Mwanamutu namukamumona hanatwame kulivoko lyaNgolo lyacilyo, ali nakwiza hamavwi amwilu.
Haze vene kapilixitu wakulitulaho apulile mahinenyi, ambile ngwenyi, Nasaula Kalunga. Nyi ikaze nawa natusakila ceka vinjiho veka? Talenu, munevu oholili omu nasaula Kalunga.
Munaxinganyeka muka? Vakivo vamukumbulwile ngwavo, Nalikokela kufwa.
 Haze vene vamufwijilile maleji kumeso enyi, vamulukwile jikonyi, kaha vamwe vamuvetele jimbanda
vamwambile ngwavo, Ove Kulixitu, hanjika mazu aupolofweto kuli etu, ou nakuvetezeya?
Jino Petulu atwamine muweluka mucipango. Kaha kuli ikiye kwapandamine mwanapwevo, amwambile ngwenyi, Nayove nawa wapwanga naYesu wakuNazaleta.
Oloze ikiye alihamikile kumeso avatu vosena ngwenyi, Kangwatacikizeci unavulukako.
Omu alingile hanalovoka lyehi namusenge, kwamuwanyine mwanapwevo weka, avambile vaze vapwile kuze ngwenyi, Ou apwanga naYesu wakuNazaleta.
Kaha ceka nawa alihamikile nakulixinga ngwenyi, Mutu ou kangwamwijivako.
Hakuximbula cacindende numbanyi vaze vemanyineko vapandame kuli Petulu hikumwamba ngwavo, Mwamucano vene, ove uminavo, mwomwo hanjikiso yove yili nakukusolola.
Kaha himwaputuka kulyangula nakulixinga ngwenyi, Mutu ou kangwamwijivako. Linwomu vene ndemba himwahanjika nawelewewe.
Kaha Petulu anukile lizu lyaYesu omu amwambile ngwenyi, Ximbu kanda ndemba ahanjike welewewe naunguhamikila katatu. Kaha alovokele alilile cikumakuma.
Jino omu kwacele vapilixitu vavalemu vosena navakulwane javatu vamutwamine Yesu punga yakumujiha.
Vamukaxile, vamutwalile Vamuhanyine kuli nguvulu Pilatu.
 Haze vene Yuta, uze amusolwele, hakumona vanamuhane lyehi mutonga, apihililile, kaha jize jimbongo japalata makumi atatu ajinehele ceka kuli vapilixitu vavalemu navakulwane,
avambile ngwenyi, Ngunavulumuna hakusolola mutu wakuzeneka cuma cakumuhanyina mulonga. Oloze vakivo vamwambile ngwavo, Cili namulonga nayetu nawa? Ojo jove.
Kaha jize jimbongo japalata ajimbilile muzuvo yajila, afuminemo, ayile kwenyi nakulisukika.
Vapilixitu vavalemu vanonele jize jimbongo japalata, valyambile ngwavo, Cijila kujihaka mwakulamina luheto lwajila, mwomwo jinafwiki manyinga, xikaho.
Kaha vevwasanyine, valanjile aze mavu atengi, mangana ngwavo, vafundafundengamo vangeji.
Xikaho mavu aze vawavuluka ngwavo, Mavu-amanyinga, nakulikumbi lyalelo.
Hahaze vene numba mulumbunuke muze vahanjikile muli kapolofweto Yelemiya ngwavo, Kaha Vanonele jize jimbongo japalata makumi atatu, yikiko ndando yayauze vesekele mundando, uze vesekele vana vaIsalele vamwe mundando,
kaha vajihanyine nakulanda aze mavu atengi, nganomu angulwezele Yehova.
Jino Yesu emanyine kumeso anguvulu. Nguvulu amwihwile ngwenyi, Ove yove Mwangana wavaYuleya tahi? Yesu amwambile ngwenyi, Mwomwo vene unambe.
Kahomu vapwile vapilixitu vavalemu navakulwane nakumuhana milonga, kavakumbulwile cipwe nalizu limweko.
Haze vene Pilatu amwihwile ngwenyi, Vyuma vyavivulu vipwaha ngana vali nakukuvulukila kawavivwileko tahi?
Oloze kamukumbulwile cipwe nalizu limweko, ngoco nguvulu alikomokelele cikuma.
Kaha jino, kuciwanyino kana nguvulu avecelelenga vatu funge umwe, wose navasaka.
Haze vene vapwile nafunge wapuho, vamuvulukilenga ngwavo, Mbalapa.
Xikaho vakivo hakukunguluka Pilatu avehwile ngwenyi, Namusaka ngwenu, ngumyeceleya? Mbalapa tahi, nyi Yesu, ou vavuluka ngwavo, Kulixitu?
Mwomwo atacikijile ngwenyi, Vanangunehelayo halisungu, xikaho.
Omu atwamine kucitwamo cakusopela, pwevo lyenyi atumine mutu kuli ikiye nakumwamba ngwenyi, Kanda wingila mumulonga wayou mutu muka-kwolokako, mwomwo lelo ngunayande navyuma vyavivulu mukulota cami hali Ikiye.
Oloze vapilixitu vavalemu navakulwane vavakunyukixile mayongomena mangana valombe Mbalapa vamunongese Yesu.
Oloze nguvulu ahanjikile nakuvehula ngwenyi, Kuli ava vavali namusaka ngwenu, ngumyeceleya? Vamwambile ngwavo, Mbalapa.
Pilatu himwavehula ngwenyi, Nyi ngumulinge muka Yesu, ou vavuluka ngwavo, Kulixitu? Vosena vamwambile ngwavo, Vamusukike kukulusu!
Kaha avehwile ngwenyi, Mwomwo ika? Napihisa ika? Oloze vakivo vatambakanyine cakuhambakana ngwavo, Vamusukike kukulusu!
Ngoco Pilatu hakumona nahono kuvahoiesa, oloze vanasake kukatula cizungo kaha, ambacile meya, asanyine kumavoko enyi kumeso alize liyongomena, avambile ngwenyi, Ami kangwexi namulonga wamanyinga ayou mutu muka-kwolokako, ojo jayenu.
Kaha vatu vosena vamukumbulwile ngwavo, Mulonga wamanyingenyi ututelelenga tuhu etu navana vetu.
Haze vene avecelele Mbalapa, oloze amuvetesele Yesu vikote, amuhanyine mangana vakamusukike kukulusu.
Maswalale janguvulu hinavamutwala Yesu muPeletolyume. Vamukungulwilile mukana wamaswalale wosena.
Vamuzulile, vamuvwikile cikovelo cicila.
Kaha vavinjile mucama wamingonga, vamuvwikilewo kumutwe, vamukamacixile lukosa kulivoko lyenyi lyacilyo, kaha vamufukaminyine nakumuhenda ngwavo, Vulye! Vulye! Ove Mwangana wavaYuleya!
 Vamufwijilile maleji, vamutambwile luze lukosa vamuvetelelwo mumutwe.
Omu valingile hivanamuhende lyehi, vamuzulile cize cikovelo, vamuvwikile ceka mahinenyi. Kaha vamutwalile kweka mangana vakamusukike kukulusu.
Vakivo hakulovoka, vawanyine mutu wakuKulene, lijina lyenyi apwile ikiye Ximona, ikiye vamukwacile mangana ambate kulusu yaYesu.
Vakivo hakuheta kuma kuze vavuluka ngwavo, kuNgolongota, nge ngwavo, kuKavoya,
Vamuhanyine Yesu vinyo vyakufutula nanyangwa ngwavo, anwe, oloze hakuvimakila akanyine kuvinwa.
Omu valingile hivanamusukika lyehi kukulusu, valipangilile kuvwala cenyi hakucitahisa navitaho.
Kaha vatwamine nakumulama kuze.
Mulonga wenyi uze vamuhanyine vauhakile helu lyamutwe wenyi, wakusoneka ngwavo, Ou Yesu, Mwangana WavaYuleya.
Haze vene vasukikile vihwanga vavali kujikulusu hohamwe naIkiye, umwe kulivoko lyenyi lyacilyo, mukwavo kulivoko lyenyi lyacimoswe.
Kaha vaze vapalikilenga kuze vamusawilenga nakupyakwojola mitwe yavo
nakwamba ngwavo, Ove wambile kuxiula zuvo yajila nakuyitunga ceka hamakumbi atatu, jino lilwile ove lyavene. Ngwavo, Kaci nge uMwanaKalunga, kaha sulukokwo kukulusu.
Mukiko nawa muvamuhendelelenga vapilixitu vavalemu navakakusoneka navakulwane hamwe, ngwavo,
Nalwilinga veka, ivene kexi kuhasa kulilwilako. Ngwavo, Ikiye Mwangana wavaIsalele, asuluke jino kukulusu, numbetu tumwitavile.
Ngwavo, Namufwelela Kalunga, kaci nge Kalunga namusake, kaha amuyovole jino, mwomwo ambilenga ngwenyi, NguMwanaKalunga.
 Navihwanga nawa vaze vasukikile kujikulusu naIkiye hamwe, vamutolekelenga namazu wowamwe.
Jino kufumisa halwola lwamucitanu nalumwe kulifuci lize lyosena kwejile milima mbwe nakulwola lwamucitanu najiwana.
Kaha kafwe halwola lwamucitanu najiwana Yesu atambakanyine nalizu lyakukanguka ngwenyi, Eli, Eli, lama savakatanyi? nge ngwenyi, Ove Kalunga kami, Ove Kalunga kami, unangusezela ika?
Kuli vaze Vemanyine kuze vamwe hakucivwa valyambile ngwavo, Ou ali nakusanyika Elija.
Linwomu kwalahilile minavo umwe nakunona ciponja, acivombekele muvinyo vingangamina, acihakile kulukosa, amuhanyine anwe.
Oloze vakwavo Vambile ngwavo, Mwecenu, tutale numbe nge Elija mweza nakumulwila.
Yesu atambakanyine ceka nalizu lyakukanguka, hikweca Xipilitu yenyi.
Kaha jino, lihina lize lyakuvatasana muze muzuvo yajila lyapulikile muvali, kufumisa kwilu mbwe nakumavu. Mavu andendele, malolwa apulikile,
vimbumbe vyasokolokele, kaha mijimba yavaka-kujila vavavulu vasavalile lyehi tulo hinavavasangula,
kaha hakulovoka muvimbumbe omu alingile Ikiye hanasanguka lyehi, vengilile munganda yajila vasolokele kuli vavavulu.
Kaha jino, kapitau navaze apwile navo nakumulama Yesu, hakumona uze mundenda navyuma vize vyasolokele, vevwile woma mateli, valyambile ngwavo, Mwamucano vene, ou apwanga MwanaKalunga.
Kuze kwapwile mapwevo vavavulu kwakusuku nakutala, vakivo vamukavilenga Yesu hakufuma kuNgalileya, nakumukafwanga,
kumukana wavo kwapwile Maliya wakuMangatala, naMaliya nevo yaYakova naYose, nanevo yavana vaZevete.
 Hakulembalemba calikumbi kwejile mutu muka-luheto wakuAlimateya, lijina lyenyi apwile ikiye Yosefwe, naikiye nawa apwile kambaji kaYesu.
Ikiye ayile kuli Pilatu, amulombele mujimba waYesu. Haze vene Pilatu avambile ngwenyi, vamuhanewo.
Yosefwe atambwile mujimba wenyi, auvungilile halihina lyalinyu litoma,
ausavalikile mucimbumbe cenyivene cacihya cize atotele mulilolwa. Kaha axindumwinyine lilolwa lyalinene kucikolo cacimbumbe, afumineko.
NaMaliya wakuMangatala kwapwile, nauze Maliya mukwavo nawa, nakutwama kwakulitalasana nacimbumbe.
Kaha jino, hakuca, halikumbi lyakulikava neli Nakulongesa vyahapaseka, vapilixitu vavalemu navaFwaliseu vakungulukilile kuli Pilatu,
vamwambile ngwavo, Ove mwata, tunanuka ngwetu, uze mukakuhungumwisa vatu ambile ximbu apwanga wamutonyi ngwenyi, Omu namuhita makumbi atatu nangukasanguka ceka.
Xikaho Valweze vakakolese kanawa kucimbumbe kuheta namulikumbi lyamucitatu, kucina tumbaji twenyi navakeza naufuku nakumwivamo, kaha navalweza vatu ngwavo, Nasanguka kuvafu. Kaha kuhungumuka kana cakukuminyina nacikapihya cikuma kuhambakana cize cakulivanga.
Pilatu avambile ngwenyi, Muli namaswalale vaka-kulama, yenu mukakoleseko mwose munahaxila.
Ngoco vayile, vakoleselele kucimbumbe, valamikile katacikijilo kulilolwa lize, kaha vaze maswalale vaka-kulama vapwile navo.
Kaha jino, omu lyasakile likumbi lyasambata kuhwa, omu lyatwalile mulungulungu lyakuca calikumbi lyasemana lyatete, Maliya wakuMangatala nauze Maliya mukwavo vayile nakutala kucimbumbe.
Kaha kumana, kwapwile mundenda waunene, mwomwo mwilu mwafumine kangelo kaYehova, ejile axindumwineko lize lilolwa, kaha atwamineho.
Hakumutala afwanyine nge muveso, nakuvwala cenyi citoma to, nge vula yacixika.
Kaha vaze vaka-kulama kucimbumbe hakumwivwa woma, vandendele, vapwile nge hivafu kaha.
Uze kangelo ahanjikile nakuvamba vaze mapwevo ngwenyi, Enunyi kanda mwivwa womako. Mwomwo ngunatacikiza ngwami, muli nakumutonda Yesu, Uze vasukikanga kukulusu.
Kexi ceka munoko, nasanguka lyehi nge muze ambile. Twayenu mutale oho vamusavalikanga Mwata.
Kaha yenu lumbuxi mukavambulile tumbaji twenyi ngwenu, Nasanguka lyehi kuvafu, kaha talenu, mwalivangaho kulutwe lwenu nakuya kuNgalileya, kwakuze vene namukainumwena. Ivwenu, ngunamilweze lyehi.
Kaha vafumine waxi kucimbumbe, nawoma, nakuwahilila cikuma. Valahile nakuvambulilako tumbaji twenyi.
Kaha kumana, Yesu avahumanganyine, avambile ngwenyi, Wahililenunga! Vejile vamukwacile kumahinji enyi, vamulemesele.
Kaha Yesu himwavamba ngwenyi, Kanda mwivwa womako. Yenu mukavalweze vandumbwami vakatuke vaye kuNgalileya. Kwakuze vene navakangumwena.
Kaha jino, omu vapwile nakuya, kumana, vaze vaka-kulama kucimbumbe vamwe vayile kunganda nakuvalweza vapilixitu vavalemu vyuma vyosena vize vyasolokele.
Kahomu valingile hivanakunguluka lyehi navakulwane nakulivwasana, vavahanyine vaze maswalale jimbongo jajivulu,
vavambile ngwavo, Ambululenu ngwenu, Tumbaji twenyi vezanga naufuku nakumwivamo ximbu twapwangetu mutulo.
Kaha kaci nge nguvulu mwakacivwa, etu natukamukunyula nakumifumisa kuzakama.
Ngoco vakivo vatambwile jize jimbongo, valingile nge muze vavalwezele. Kaha cihande kana cevwakana muli vaYuleya nakulikumbi lyalelo.
Kaha vaze tumbaji likumi naumwe vayile kuNgalileya kuze kupili yize avaxikile Yesu.
Hakumumona, vamulemesele, oloze vamwe vakakasanyine.
Yesu ejile kuli vakivo, ahanjikile kuli vakivo ngwenyi, Ngolo josena vananguhanejo lyehi, neji jamwilu neji jahamavu.
Xikaho yenunga, mukavetavise vaka-mafuci osena, mukavambapacisenga mulijina lyaTata naMwana naXipilitu wajila,
mukavanangulenga kulamanga vyuma vyosena vize ngwamilwezele. Kaha talenu, Ami nguli nayenu hamwe makumbi osena, palanga nakukukuma camyaka.
