Iwu diwu mukanda wamakiŋu aYesu Kristu, mwana kaDavidi, mwana kaAbarahama.
Abarahama wavweli Isaka; Isaka wavweli Yakoba; Yakoba wavweli Yuda nianakwindi;
 Yuda wavweli Perezi niZera naŋodindi Tamari; Perezi wavweli Hezeroni; Hezeroni wavweli Arama;
Arama wavweli Aminadabi; Aminadabi wavweli Nashoni; Nashoni wavweli Salimoni;
Salimoni wavweli Bowazi naŋodindi Rahaba; Bowazi wavweli Obedi naŋodindi Luti; Obedi wavweli Jesi;
Jesi wavweli mwanta Davidi.
Solomoni wavweli Rehobowami; Rehobowami wavweli Abiya; Abiya wavweli Asa;
Asa wavweli Yehoshafwati; Yehoshafwati wavweli Yehorami; Yehorami wavweli Uziya;
Uziya wavweli Yotami; Yotami wavweli Ahazi; Ahazi wavweli Hezekiya;
Hezekiya wavweli Manase; Manase wavweli Amoni; Amoni wavweli Yosiya;
Yosiya wavweli Yekoniya nianakwindi hayitweluwu kuBabiloni.
Cheliluwu anayitwali dehi kuBabiloni, Yekoniya hakuvwala Sheyaleteli; Sheyaleteli wavweli Zerubabeli;
Zerubabeli wavweli Abiyudi; Abiyudi wavweli Eliyakimi; Eliyakimi wavweli Azori;
Azori wavweli Sadoki; Sadoki wavweli Akimi; Akimi wavweli Eliyudi;
Eliyudi wavweli Eleyazari; Eleyazari wavweli Matani; Matani wavweli Yakoba;
Yakoba wavweli Yosefu, mfumwaMariya wávweli Yesu atenaŋawu nawu Kristu.
Dichi makiŋu ejima akufumisha kudi Abarahama nakushika kudi Davidi, makiŋu ikumi nawana (14); kufumisha kudi Davidi nakushika hayitweluwu kuBabiloni, makiŋu ikumi nawana (14); kufumisha hayitweluwu kuBabiloni nakushika kudi Kristu, makiŋu ikumi nawana (14).
Tiyenu mwavwalikililiyi Yesu Kristu. Chamwoteluwu mama yindi Mariya kudi Yosefu, henohu kanda amusokeji, amuweni wudi nevumu dakudi Spiritu Wajila.
Mfumwindi Yosefu wadiŋi muntu waloŋa, hakeŋeli kumusawisha kumesu awantuku, hakutoŋojoka nindi amulekeli kumbadi.
Ilaŋa chadiŋi nakutoŋojokayi yumiyi, kaŋelu kaMWANTA hakumwekana kudi yena mukulota nindi, Eyi Yosefu, mwana kaDavidi, bayi wutiya woma wakutambula iŋodeyi Mariyaku; muloŋa idi ivumu danabaabiyi dakudi Spiritu Wajila.
Yena wakavwala mwana weyala; eyi wakamutumba ijina dindi neyi, Yesu; muloŋa yena diyi wakaamwina antu indi kunshidi jawu.
Elili mwejimimu kulonda mwahosheliyi MWANTA mudi kaprofwetu mwakalumbuluki,
mweliliyi nindi,
Yosefu hakuhinduka mutulu, hakwila mwamulejeluwu kudi kaŋelu kaMWANTA, hakutambula iŋodindi.
Hadimweni ninduku, kudimona nindi chiŋa navwali dehi mwana weyala; hakumutumba ijina dindi nindi, Yesu.
Henohu havwalikiliyi Yesu kuBetelemi wamuYudeya, hanyaka yadiŋiyi mwanta Herodi, kwenjili akwamaana afumini kumusela, hiyakushika kuYerusalema. 
Nawu, Owu Mwanta wawaYudeya navwaliki, wudi kudihi? Muloŋa twamweni katumbwa kindi kumusela, tunenzi nakudifukula kudi yena.
Mwanta Herodi chanachitiyiyi, hakwakama hamu nawakwaYerusalema ejima.
Hakupompesha akulumpi jawatupristu niansoneki ejima awaIsarela, hakuyihula kwamba kavwalikilayi Kristu.
Hiyakumwila nawu, KuBetelemi wamuYudeya; muloŋa dichi chasonekeliyi kaprofwetu
nindi,
Henohu Herodi hakutambika akwamaana kwakankawawu, hakuyihula chakashinshi mpnji yamwekkeni katumbwa.
Hakuyitemesha kuBetelemi nindi, Yenu mukeŋakeŋi chachiwahi owu mwana wanyanya; neyi munamumoni dehi mumfuntishili izu, kulonda ninami nakayi nakudifukula kudi yena.
Wena chanamutiyuwu mwanta hiyakuya; nawu atali, komana katumbwa kamwenuwu kumusela hikakutwamina kumbidi yawu, nichikayili nakwimana hadiŋi owu mwana wanyanya.
Chamwenuwu katumbwa, hiyakuzaŋalala muzaŋalu wabadika nankashi.
Eŋila nimwitalodu, hiyakumona owu mwana wanyanya hamu namama yindi Mariya; hiyakudinata heseki nakudifukula kudi mwana; hiyakujikula mwadiŋi yuma yawu yalema, hiyakumulambula nyilambu yawuru nilibona nimora. 
Chanayilejuwu mukulota nawu bayi afunta kudi Heroduku, hiyakuya kwituŋa dawu njila yacheŋi.
Dichi cheliluwu wena anayi dehi, kaŋelu kaMWANTA hakumwekana kudi Yosefu mukulota nindi, Nyamukaku wutwali iwu mwana wanyanya nimama yindi, wutemukili kuEjipitu, wakashakami kwenoku, kufumaku chiŋa nakuleji; muloŋa Herodi wakakeŋakeŋa iwu mwana wanyanya nindi amukisaŋani.
Hakunyamuka, hakutwala owu mwana wanyanya nimama yindi nawufuku, hakuya kuEjipitu.
Hakushakama kwenoku ninichi chafwiliyi Herodi, kulonda mwahosheliyi MWANTA mudi kaprofwetu mwakalumbuluki, mweliliyi nindi,
Herodi chanamoniyi nindi anamudiwuli kudi akwamaana, hakusweja kuzuwa nankashi, hakutemeshaku njita yakujaha anyana amayala ejima adiŋi muBetelemi, niadiŋi kuŋinza jawu jejima, nianyaka yiyedi niabulili kushika munyaka yiyedi, nakweseka mwatiyililiyi chakashinshi kudi akwamaana.
Henohu mwahosheliyi kaprofwetu Yeremiya himukulumbuluka,
mweliliyi nindi,
Ilaŋa chanafwiyi Herodi, kaŋelu kaMWANTA hakumwekana kudi Yosefu mukulota, omu muEjipitu.
Nindi, Nyamukaku wutwali iwu mwana wanyanya nimama yindi, wuyi mwituŋa daIsarela; muloŋa antu akeŋeli kujaha iwu mwana wanyanya afwa dehi.
Hakunyamuka, hakutwala owu mwana wanyanya nimama yindi, hakwinza mwituŋa daIsarela.
Ilaŋa chanatiyiyi nawu Akelawusi naswani dehi wanta watata yindi Herodi muYudeya, hakutiya woma wakuya kwenoku; chanamulejuwu mukulota, hakutondolwela nakuya kumbadi yaŊaliliya.
Hakuya nakushakama kumukala ijina dawu Nazareta; kulonda mwahosheluwu atuprofwetu mulumbuluki, mweliluwu nawu,
Wena mafuku owu hikukwinza Yowanu Njimiki nakushimuna muchinkalampata chamuYudeya,
nindi, Balumukenu munyichima yenu, muloŋa wanta wamwiwulu wunashiki dehi kwakwihi.
Diyi atenenuwu mudi kaprofwetu Isaya nawu,
Yowanu wavwelaŋa mahina amavuji aŋameli, nimuya wachitembi mumayindi, kudya kwindi wadiilaŋa tubola niwuchi wamwisaŋa.
Dichi antu akuYerusalema, niamuYudeya mwejima, niamumpata yejima yanyeŋumuka Yodana, hiyakuya kudi yena;
hiyakuyijimika kudi yena mukaloŋa Yodana, hiyakwiteja nshidi jawu.
Chanamoniyi aFwarisewu nawaSadusi amavulu hiyakwinza kwadiŋi nakujimikayi, hakuyila nindi, Enu anyana katubandayula, wayilejeli kutemuka kuzuwa kwamba kenza hinyi?
Soŋenu nyikabu yatelela antu anabalumuki munyichima.
Bayi mutoŋojoka kuhosha munyichima yenu nenu, Tukweti nkakulula yetu Abarahamaku. Tiyenu niyileji, Nzambi natweshi kutetula mumalolawa anyana kaAbarahama.
Katataka anashi dehi chizembi kunyiji yanyitondu, dichi nyitondu yejima yikubula kusoŋa nyikabu yayiwahi akuyitemamu, akuyinatila mukesi.
Chalala ami nidi nakuyijimika mumenji kulonda mubalumuki munyichima; ilaŋa owu wukwinza munyima yami wambadika ŋovu, nkwabilu jindi ami kutela kujisenda nehi; yena wakayijimika mudi Spiritu Wajila nimukesi.
Muchikasa chindi mudi lwalu; wakatookesha mwitala dindi dakuhulila, to-o chikupu; wakapompeshela tidiku munkalaŋa, hakwila mafulu wakayocha mukesi kakájimaŋa, bwi-i chikupu. 
Henohu Yesu hakufuma kuŊaliliya, hakwinza kuYodana kudi Yowanu, kulonda akamujimiki kudi yena.
Yowanu wakeŋeli kumulekesha nindi, Ami yami inateli kunjimika kudeyi, indi eyi winzi kudami?
Ilaŋa Yesu hakumwakula nindi, Kumina dakwiteja katataka, muloŋa dichi chinatuteleli, kulonda kuwanisha kuloŋa kwejima. Hakumwiteja.
Yesu chanamujimikuwu, hohenohu azambuka nimumenji. Kutala mawulu hiyakumwenzulukila, Yowanu hakumona Spiritu waNzambi wudi nakusuluka neyi katela, hakuwila hadi yena.
Kutiya mumawulu himukufuma izu nindi, Diyi Mwanami nakeŋa, natiyaŋa kuwaha nankashi mudi yena.
Henohu Yesu hiyakumutwala muchinkalampata kudi Spiritu, kulonda akamweseki kudi diyabolu.
Cheliliyi naleki dehi kudya mafuku makumi awana (40) nimwaana niwufuku, nkumininaku hakutiya nzala.
 Mukwakutesha hakwinza kudi yena, hakumwila nindi, Neyi eyi wuMwana kaNzambi, hoshaku neyi malolawa abalumuki mankendi.
Yena hakwakula nindi, Anasoneki nawu,
Diyabolu hakumutwala muŋanda yajila; hakumusha hewulu dambaŋu yaTembeli.
Hakumwila nindi, Neyi eyi wuMwana kaNzambi dinati mwishina, muloŋa anasoneki nawu,
Yesu hakumwila nindi, Anasoneki cheŋi nawu,
Diyabolu hakumutwala hampidi yayilehi nankashi, hakumuleja mawanta ampata yamunu mwishina ejima, nilubanji lwakulema kwawu;
hakumwila nindi, Neyi wukudinata heseki nakudifukula kudami, nukukwinka yuma yejimiyi.
Yesu hakumwila nindi, Fumaku eyi Satana, muloŋa anasoneki nawu,
Henohu diyabolu hakumushiya; kutala aŋelu hiyakwinza nakumukalakela.
Yesu chanatiyiyi nawu Yowanu anamukwati nakumusha mukaleya, hakufumaku hakuya muŊaliliya.
Chanafumiyi kuNazareta, hakuya nakushakama kuKaperinamu wudi kwijiya, muŋinza jaZebuluni naNafwatali,
kulonda mwahosheliyi kaprofwetu Isaya mulumbuluki,
mweliliyi nindi,
Antu ashakamini mumwidima amweni chejeji chacheni,
Kufuma henohu, Yesu hakutachika kushimuna nindi, Balumukenu munyichima yenu, muloŋa wanta wamwiwulu wunashiki dehi kwakwihi.
Chadiŋi nakwendayi kwijiya daŊaliliya, hakumona amayala ayedi ivumu dawu dimu, iwu Shimona atumbiluwu nawu Petulu, iwu manakwindi Anderi, adiŋi nakuumba kaleŋi mwijiya, muloŋa adiŋi yibinda yanshi.
Hakuyila nindi, Inzenu munlondelaŋa niyisukuli wubinda wawantu.
Hohenohu ashiya nituleŋi twawu, hiyakumulondela.
Hakuswilaku cheŋi, hakumona amayala amakwawu ayedi, niwena nawa ivumu dawu dimu, iwu mwana kaZebedewu Yakoba, nimanakwindi Yowanu, adi muwatu natata yawu Zebedewu, adi nakutuŋulula tuleŋi twawu; hakuyitambika.
Hohenohu ashiya niwatu nitata yawu, hiyakumulondela.
Yesu hakwendujola mwahita Ŋaliliya yejima nakutaŋisha mumashikolawu, nikushimuna nsaŋu yayiwahi yawanta, nikuuka nyisoŋu yeŋi nayeŋi, niyikatu yeŋi nayeŋi yadiŋi nawantu.
Mpuhu yindi yitiyakana nimuSiriya mwejima ti-li-li; niwena hiyakumuletela antu akata ejima, ákwachika nyisoŋu yeŋi nayeŋi, niámona yihuŋu, niákweti andemoni, niakwachinkonya, niakwakalepa; yena hakuyikolesha.
Mazaza awantu hiyakumulondela, afumini kuŊaliliya, nikuDekapoli, nikuYerusalema, nikuYudeya, nikwishinadi daYodana.
Chanamoniyi mazaza awantu hakukanduka hampidi; chanashakamiyi, atumbanji twindi hiyakwinza kudi yena;
hakuhosha nakuyitaŋisha,
nindi,
Anakooleki adilaŋa, muloŋa akayikundeja.
 Anakooleki ovwaha munyichima, muloŋa akaswana mpata.
 Anakooleki atiyaŋa nzala nampwila yakuloŋa, muloŋa akayiikutisha.
 Anakooleki akwaluwi, muloŋa akayitiyila luwi.
 Anakooleki atooka munyichima, muloŋa akamona Nzambi.
 Anakooleki akwakuleta kuwunda, muloŋa akayitena nawu anyana kaNzambi.
 Anakooleki akukabishilawu hansaŋu yakuloŋa, muloŋa wanta wamwiwulu wunekali wawu.
Munakooleki neyi akayihosha chatama, nakuyikabisha, nakuyituŋula mazu atama ejima, nikuyitwambila hansaŋu yamami.
Zaŋalalenu, luŋenu chacheni, muloŋa amba kayinka wulooku weneni mwiwulu; muloŋa dichi chakabishiluwu niatuprofwetu asambililuku.
Enu yenu muŋwa wahanu heseki, ilaŋa neyi muŋwa wunasamuki akuwutowesha nanka? Hiwukweti nawa cheŋi mudimuku, wakunata tuhu hanzi, awudatoli kudi antu.
Enu yenu chejeji champata yamunu mwishina. Mukala wakutuŋila hampidi hiyatweshaŋa kuwujindaku.
Hela inoŋu hiyadibutulaŋa adisweka mwihebuku, chiŋa kudisha hawimenu wadu ditoŋekeli ejima adi mwitala.
Ninenu nawa chejeji chenu chitoŋekaŋa kumesu awantu, kulonda amonaŋa nyidimu yenu yayiwahi, alemeshaŋa Tata yenu wudi mwiwulu.
Bayi mutoŋojoka nenu ami nenzi nakukisaŋana Nshimbi hela mazu awAtuprofwetu; hinenzi nakujikisaŋanaku, nenzi nakujikolesha.
Nukuyileja chalala nami iwulu namaseki amba kahita, ilaŋa kajotu hela kamufunda kanyanya nankashi hikamba kafuma kunshimbuku, chiŋa yuma yejima yinalumbuluki dehi.
Dichi muntu wukumotoka kachuma kamu kinayileji, hakutaŋishamu niakwawu, muwanta wamwiwulu akamutena nawu wasweja kukeha; hakwila muntu wukwilamu, hakutaŋishamu niakwawu, muwanta wamwiwulu akamutena nawu muneni.
Muloŋa nukuyileja nami, kuloŋa kwenu chiŋa kubadika kwawansoneki nikwawaFwarisewu, mukunkulwayi himwakatwesha kwiŋila muwanta wamwiwulu nihantuku.
Munatiyi chayililuwu antu ahashankulu nawu, Kujaha muntu chinjila; nawu, yowu wukujaha muntu keŋa ashiki kukusompeshewa.
Ilaŋa ami nukuyileja nami yowu wukuzuwa namanakwindi keŋa ashiki kukusompeshewa; yowu wukusoja manakwindi keŋa ashiki muchota; yowu wukwila nindi, Eyi chisupi, wudi kwakwihi nakumona kesi kakaluŋa kachinana.
Dichi neyi wudi nakutwala mulambu weyi kukameŋa kakulambwila, kwenoku hiwukwanuka neyi nidi namuloŋa namanakwami,
shiyaku mulambu weyi kwenoku kukameŋa, wuyi wusambili kutiyaŋana namanakweyi; winzi dinu nakulambula.
 Tiyaŋana swayi nachilumbu cheyi hiwuchidi nindi munjila, kulonda chilumbu cheyi abuli kukutwala kudi mukwakusompesha, mukwakusompesha hakukwinka kudi nhembi, yena hakukusha mukaleya.
Nukukuleja chalala nami hiwamba kafuma mwokuku, kufumamu chiŋa wunafuti muloŋa wejima, nikadali kanyanya kushalaku nehi.
Munatiyi cheliluwu nawu, Kwila wuvumbi chinjila.
Ilaŋa ami nukuyileja nami muntu wukutala mumbanda namesu akumufwila, neli dehi nindi wuvumbi mumuchima windi.
Neyi disu deyi dachidiilu dikukudimbwisha, ditubuli wudinati; chinawahi chidi cheyi chimu kukisika kubadika kunata mujimba weyi wejima mukaluŋa kachinana.
Neyi chikasa cheyi chachidiilu chikukudimbwisha, chiketuli wuchinati; chinawahi chidi cheyi chimu kukisika kubadika mujimba weyi wejima kuya mukaluŋa kachinana.
Elili cheŋi nawu, Yowu wukuseŋa iŋodindi, amwinki mukanda wakumuseŋa nachu.
Ilaŋa ami nukuyileja nami yowu wukuseŋa iŋodindi, chiŋa hamuloŋa wawujila hohu, namubalumuni dehi kwikala chivumbi; muntu wukusumbula owu mumbanda analekuwu, neli wuvumbi.
Cheŋi nawa munatiyi chayililuwu ankakulula ahashankulu nawu, Kusanyika chakudimbana chinjila, chiŋa wumukoŋela MWANTA yiwamusanyikilili.
Ilaŋa ami nukuyileja nami bayi wusanyika nihantuku; hela kutena iwulu, muloŋa hiitanda daNzambi dawanta;
hela kutena iseki, muloŋa hiitanda dakunyendu yindi; hela kutena Yerusalema, muloŋa hiŋanda yaMwanta muneni.
Bayi wusanyika hela mutu weyuku, muloŋa hiwukutwesha kutookesha nsuki yimuku, hela kuyiyilishaku.
Chimukuhoshaŋa, kuminenu dakwila nenu, Eŋa, eŋa; Nehi, nehi; neyi mukushaku mazu acheŋi, chinafumi kudi watama.
Enu munatiyi cheliluwu nawu, Disu nadisu, iji neji.
Ilaŋa ami nukuyileja nami bayi muleta ŋovu nawátamaku, muntu wukukweta kwikidi dachidiilu, mushetumwini nidikwawu.
Neyi anakuholokeli kudi muntu nindi atambuli chikowelu cheyi, mwiteji atambuli nikahuma keyi nawa.
Muntu wukukukakela nindi wuyi nindi mpata yimu, yaku nindi nijiyedi nawa.
Muntu wukukulomba, mwinki; muntu wukukeŋa kusondama kudeyi, bayi wumufutalelaku.
 Munatiyi cheliluwu nawu, Keŋaku mukwenu, helaku chilumbu cheyi.
Ilaŋa ami nukuyileja nami keŋenu ayilumbu jenu, ninawa ayikabishaŋa, yilombelelenu;
kulonda mwikali anyana kaTata yenu wudi mwiwulu, muloŋa yena watuntwishaŋa itaŋwa dindi nihadi atama nihadi amawahi, wanokeshaŋa nvula nihadi aloŋa nihadi aheŋa.
Muloŋa neyi mukukeŋa antu ayikeŋaŋa hohu, mwakadiila mwodi? Hidimu mwelaŋa ansonkeshuku?
Neyi mukwimusha anakwenu hohu munabadikili akwenu hadihi?
Hidimu mwelaŋa aJentiluku? Dichi enu chiŋa mwikala antu alala chikupu, neyi chadiyi Tata yenu wamwiwulu niyena walala chikupu.
Babalenu mubuli kwinka yamukunkulu yenu kulonda ayimoni kudi antu. Neyi mukwila ochu himwakamona wulooku kudi Tata yenu wudi mwiwuluku.
Dichi neyi wukwinka yamukunkulu, bayi wimbisha mpùŋa kuwukuya, neyi chelaŋawu amfwikiji mumashikola nimunyikwakwaku, nawu atiyakani mpuhu kudi antu. Nukuyileja chalala nami anatambuli dehi wulooku wawu.
Ilaŋa eyi, neyi wukwinka yamukunkulu, chikasa cheyi chachimunswa bayi chiluka chikwila chikasa cheyi chachidiiluku;
kulonda yamukunkulu yeyi yiikali yakumbadi, niTata yeyi wamonaŋa kumbadi wakakwinka wulooku weyi.
Neyi mukulombela, bayi mwilaŋa neyi chelaŋawu amfwikijuku, muloŋa wena afwila kwimana nakulombela mumashikola, hela kumaakenu anyikwakwa, kulonda ayimoni kudi antu. Nukuyileja chalala nami anatambuli dehi wulooku wawu.
Ilaŋa eyi chiwukulombela, iŋilaku mwitala deyi damukachi, wenzeluku, wulombeli kudi Tata yeyi wudi kumbadi, niTata yeyi wamonaŋa kumbadi wakakwinka wulooku weyi.
 Chimukulombela, bayi muhituluka nakutenatena mwamukunkulwayi, neyi chelaŋawu aJentiluku; muloŋa wena atoŋojokaŋa nawu akuyitiya nanochu chakuvulishawu mazu.
Dichi enu bayi mwikala neyi wenaku; muloŋa Tata yenu neluki yuma yimunakankili, himuchidi kanda mulombi kudi yena.
Tiyenu chimukulombelaŋa; lombelenuŋa nenu,
Wanta weyi winzi.
Twinki kudya kwetu kutukukeŋa lelu.
 Twanakeni nyikudi yetu,
Bayi wututwala mukuteshaku,
Muloŋa neyi mukwanakena antu nyiloŋa yawu, niTata yenu wamwiwulu wakayanakena ninenu nawa.
Neyi mukubula kwanakena antu nyiloŋa yawu, Tata yenu niyena hakayanakena nshidi jenuku.
Chimukujiŋa nakuleka kudya, bayi mwikala neyi amfwikiji adihombaŋa kumesuku, muloŋa wena atamishaŋa kumesu awu kulonda ayimoni kudi antu nawu anajiŋi nakuleka kudya. Nukuyileja chalala nami anatambuli dehi wulooku wawu.
Ilaŋa eyi, chiwukujiŋa nakuleka kudya, wayishaku mutu weyi, welaku kumesu eyi,
kulonda antu abuli kukumona nawu wunajiŋi nakuleka kudya, chiŋa achimoni kudi Tata yeyi wudi kumbadi, niTata yeyi wamonaŋa kumbadi wakakwinka wulooku weyi.
Bayi mudilumbikilaŋa maheta hanu hamasekuku; hamaseki hadi tububu nindala yanoŋeshaŋa, hadi amakombi alokolaŋa matala nakwiya.
Chiŋa mudilumbikila maheta mwiwulu, mwabula tububu hela ndala yanoŋeshaŋa, mwabula amakombi alokolaŋa matala nakwiya.
Muloŋa kúkwikala mahetenu, diku kukwikala ninyichima yenu nawa.
 Inoŋu damujimba hidisu, dichi neyi disu deyi dadiwahi, nimumujimba weyi wejima mwakatooka to-o.
Ilaŋa neyi disu deyi dikutama, mumujimba weyi wejima mwakela mwidima bwi-i. Dichi neyi chejeji chidi mudeyi chikwikala mwidima, owu mwidima chiwukusweja!
Kwosi muntu natweshi kukalakela anyanta ayeduku; chiŋa yohelahu wumu, akeŋahu mukwawu; hela yokakelahu wumu, mukwawu amudiwula. Himukutwesha kukalakela niNzambi nimahetaku.
Dichi nukuyileja nami, kwakama wumi wenu nenu tukudyadi? hela nenu tukunwadi? hela mujimba wenu nenu tukuvwaladi? bayi mwakama mwokuku. Wumi hiwabadika kudyaku? Hela mujimba hiwabadika yakuvwalaku?
Talenu chachiwahi atuda ahaluzwizu, hiyakuwaŋaku, hiyamunaŋaku, hiyaloŋaŋa munkalaŋaku, ayidiishaŋa kudi Tata yenu wekala mwiwulu. Enu himwayibadika nankashi kulemaku?
Mwinenwinyi wukwila akame-e, anuŋa kuchiminu chindi chikunku chakweseka munkotweli yachikasa yimu?
Indi dinu, mwaakaminaŋadi yakuvwala? Toŋojokenu wuluya wamumpata chiwakulaŋa; hiwakabakanaŋaku, hiwadishintilaŋaku.
Ami nukuyileja nami mwalemeneniyi Solomoni mwejima, havweli chakweseka hela nawuluya iwu wumuku.
Dichi Nzambi wavwikaŋa matahu amumpata chochichi, akwila lelu adi kwoku kumadiki hiyakuyinatila mukesi, abuli kuyivwikenu chakubadika, enu mukweti kukuhwelela kwantesha?
Dichi kwakama nenu, Tukudyadi? tukunwadi? hela nenu, Tukuvwaladi? bayi mwakama mwokuku.
Muloŋa yuma yejimiyi diyi yakeŋaŋawu aJentili; Tata yenu wamwiwulu neluki chimunakaankili yuma yejimiyi.
Ilaŋa sambilenu kukeŋa wanta windi nikuloŋa kwindi, niyuma yejimiyi akayishilaku.
Dichi bayi mwakama ifuku dakumadikuku, muloŋa ifuku dakumadiki dikudakama dadeni. Kutama kwefuku dimu kunawanini.
Bayi musompeshaŋa akwenuku, kulonda abuli kuyisompesha ninenu.
Muloŋa kusompesha kumukusompesha akwenu diku kwakayisompeshawu nachu ninenu; chesekelu chimukuyesekela akwenu dichi chakayesekelawu ninenu.
Wukutaliladi kachibalu kadi mudisu damanakweyi, kwinza ipulaŋa didi mudisu deyeyi aweni hiwadimonaŋaku?
Indi wukumwililadi manakweyi neyi, Tali nikufumishi kachibalu kadi mudisu deyi; indi ipulaŋa didi mudisu deyeyi aweni?
Eyi mfwikiji! Sambilaku kufumisha ipulaŋa didi mudisu deyeyi aweni, mwaka wumoni chachiwahi kufumisha kachibalu kadi mudisu damanakweyi.
Bayi mwinka atuwa yuma yajilaku, hela kunatila aŋulu malola enu awuseya weneni, akenda kayidatola, hiyakuyibalumukilenu nakuyisansola.
 Lombenuŋa akuyinka; keŋakeŋenuŋa mukuwana; dondomwenenuŋa akuyenzulwila.
Muloŋa ejima akulombaŋa akutambula; muntu wukukeŋakeŋaŋa wukuwana; niwúkudondomwenaŋa akumwenzulwila.
Mwinenwinyi wukwila mwanindi weyala namulombi dinkendi, yena amwinki ilola?
Hela namulombi inshi, amwinki kapela?
Dichi neyi enu atama mweluka kwinka anyanenu yamukunkulu yayiwahi, Tata yenu wudi mwiwulu abuli kubadika kuyinka ákumulomba yuma yayiwahi?
Dichi yejima yimunakeŋi antu kuyililenu, ninenu nawa yililenu mwomumu, muloŋa dimu mwaya nshimbi niatuprofwetu.
 Iŋililenu kuchisu chanyanya; muloŋa chisu cheneni, ninjila yabwambwaŋana yaya kukujilumuka, mwéŋilaŋa amavulu.
Muloŋa chisu chanyanya, ninjila yanyanya yaya kuwumi, áyimonaŋa antesha.
Babelenu atuprofwetu akutwamba, enzaŋa kudenu avwala yitembi yanyikoku, ilaŋa mukachi hiyatuŋwidi atuhuka.
Mukuyilukila kunyikabu yawu. Antu akumunaŋa nyikabu yavinyu kunyiŋa? hela yikuyu kunzonzonzu, tahindi?
Dichi nyitondu yayiwahi yejima yasoŋaŋa nyikabu yayiwahi, ilaŋa mutondu watama wasoŋaŋa nyikabu yatama.
Mutondu wawuwahi hiwukutwesha kusoŋa nyikabu yatamaku, nimutondu watama hiwukutwesha kusoŋa nyikabu yayiwahuku.
Nyitondu yejima yabulaŋa kusoŋa nyikabu yayiwahi ayitemaŋa, ayinatilaŋa mukesi.
Dichi dinu mukuyilukila kunyikabu yawu.
Antu ejima ákuntenatena nawu, Mwanta, Mwanta; hiyakawanina kwiŋila muwanta wamwiwuluku, chiŋa muntu welaŋa muchima waTata yami wudi mwiwulu.
Amavulu amba kaŋila hefuku odu nawu, Mwanta, Mwanta, hitwaprofweteli mwijina deyuku? Hitwafumishili andemoni mwijina deyuku? Hitwakoŋeli nyidimu yaŋovu yayivulu mwijina deyuku?
Henohu nakayakula nami, Hinayilukili hela ifuku nidimuku; fumenu kudami enu mwakoŋaŋa yakuluwa.
Dichi antu ejima akutiya awa mazu amami hiyakuyila, akayifwikija neyi mukwamaana watuŋilili itala dindi helola.
Ninvula yachabumukili, nidibaji denjili, nimpepela jakunkili, jeteli hetalodu; hidahumukiluku, muloŋa adituŋilili helola.
Niantu ejima akutiya awa mazu amami nakubula kuyila, akayifwikija neyi muntu wabula maana, watuŋilili itala dindi hawusekulula.
Ninvula yachabumukili, nidibaji denjili, nimpepela jakunkili, jeteli hetalodu; dahumukili, nikuhumuka kwadu kwaswejeli.
Chelili Yesu nakumishi dehi mazu awa, mazaza awantu hiyakuhayama kutaŋisha kwindi.
Muloŋa wadiŋi nakuyitaŋisha neyi wukweti wanta, bayi neyi ansonekuku.
Chanakunkumukiyi hampidi oyu, mazaza awantu hiyakumulondela.
 Mukwambumba hakwinza nakudifukula kudi yena nindi, Mwanta, neyi wuneteji, wukutwesha kuntookesha.
Yesu hakwolola chikasa chindi, hakumukunka nindi, Neteji, tookaku. Hohenohu musoŋu windi wambumba wutooka nikutooka.
Yesu hakumwila nindi, Babalaku, bayi wulejamu muntuku; ilaŋa yaŋa kweyi wakadimwekeshi kudi kapristu, wakamwinki mulambu wayilejeluwu kudi Mosi, kulonda chakayilili antu wunsahu.
Chaneŋiliyi muKaperinamu, kudi yena hikukwinza mukulumpi wamashidika,
hakumulembelela nindi, Mwanta, ŋamba yami nakami kwaami, wakata musoŋu wakalepa, wudi nakukaba nankashi.
Yesu hakumwila nindi, Nukwinza nakamuuki.
Mukulumpi wamashidika hakumwakula nindi, Mwanta, ami hinatela eyi kwiŋila mwitala damuku, kumina dakuhosha kwezu hohu, ŋamba yami wukukola.
Muloŋa ninami nawa nikweti anyanta jami, nikweti mashidika aŋovwahilaŋa, nelaŋa iwu nami, Yaŋa, hakuya; mukwawu nami, Inzaŋa, hakwinza; nduŋu yami hinukumwila nami, Ilaku ichi, hakuchila.
Yesu chanachitiyiyi hakuhayama, hakuyila ádiŋi nakumulondela nindi, Nukuyileja chalala nami kanda nimonaŋahu dehi kukuhwelela kwatoha chochichuku, hela muIsarela mwamweni.
Nukuyileja nami amavulu amba kafuma kumusela nikumujika, akashakama naAbarahama naIsaka niYakoba muwanta wamwiwulu;
hakwila anyana atela kuswana wanta, akayumbila kumwidima wahanzi, kwakekala kutumpa nikudisumona kumaji.
Yesu hakumwila owu mukulumpi wamashidika nindi, Yaŋa kweyi; muwunakuhweleli dimu mwakukwililawu. Owu ŋamba wakoleli mpinji yoyenoyu.
Chaneŋiliyi Yesu mwitala daPetulu, wamweni mukuwaPetulu wamumbanda nakami, wakata mashika.
Hakumukunka kuchikasa chindi, mashika amufuma nikumufuma, hakuhinduka nakumukalakela.
Chikuneli melela, hiyakumuletela amavulu adiŋi nandemoni, hakufumisha aspiritu nezu, hakuuka adiŋi akata ejima;
kulonda mwahosheliyi kaprofwetu Isaya mwakalumbuluki, mweliliyi nindi,
Nochu Yesu chanamoniyi mazaza awantu amavulu hiyakumuwuŋila, hakwila nindi, Tuyenu mwishinadi dejiya.
Hikukwinza nsoneki wumu, hakumwila nindi, Eyi Nkuluŋaŋa, nukukulondela kwejima kuwukuya.
Yesu hakumwila nindi, Anyumbu akweti menawu, niatuda ahaluzwizu akweti yisakala yawu, hakwila Mwana kaMuntu hakweti nihakusachila mutu winduku.
Kambanji mukwawu hakumwila nindi, Mwanta, nleki nisambili kuya nakajiiki tata yami.
Ilaŋa Yesu hakumwila nindi, Nlondami; yileki afu ajiiki afu jawu awenawu.
Chaneŋiliyi muwatu atumbanji twindi hiyakumulondela.
Hikukwinza mpepela yeneni nankashi hamenji, yakwila watu hiwukujimina mumankanda; ilaŋa yena kwindi wadiŋi mutulu. 
Wena hiyakwinza kudi yena, hiyakumuhindwisha nawu, Mwanta twamwini, tunafwi!
Yena hakuyila nindi, Enu mukweti kukuhwelela kwanti, munatiyi woma wanka? Hakuhinduka, hakuhoshola mpepela nimenji, kúwunda ninzo-o nankashi.
Antu owu hiyakuhayama nawu, Yeniwu muntu wekala ŋahi, chamwovwahilaŋawu kudi mpepela nimenji?
Chanashikiyi mwishinadi mwituŋa dawaGadareni, antu ayedi hiyakumubulakana, akweti andemoni, adi nakufuma kumajamu, asweja kuzuwa nankashi, kuzuwa kwakukaŋesha antu kuhita njiloyu.
Kutiya wena hiyakubilela nawu, Tukwiladi naneyi, eyi Mwana kaNzambi? Eyi wunenzi kunu nakutukabisha hachidi mwaka kanda wushiki, tahindi?
Dichi hahalehi nawena hadiŋi izanvu dawaŋulu amavulu enda adya.
Owu andemoni hiyakumulembelela nawu, Neyi wukutufumishamu, tutemeshi mwizanvu dawaŋulu.
Hakuyila nindi, Yenu. Hiyakufumamu, hiyakwiŋila mudi aŋulu; izanvu dejima danduka nikwanduka, hidikuya mwakunkumuka nankashi nimwijiya chu-u, afwa nimumenji.
Owu ayidiishilaŋa hiyakutemuka, hiyakuya kumukala, hiyakuleja antu yuma yejima, niyamwenuwu owu adiŋi nandemoni.
Kutala antu ejima amumukalowu hiyakwinza nawu amubulakani Yesu; chanamuwanuwu, hiyakumulembelela nawu afumi mwituŋa dawu.
Yesu hakwiŋila muwatu, nakufunta cheŋi kwishinadi, hakushika mumukala windi yomweni.
Kutala hiyakumuletela muntu wakata kalepa, nakami hakadidi. Yesu chanamoniyi kukuhwelela kwawu, hakumwila owu wakata kalepa nindi, Eyi mwanami, tiyaku kuwaha; anakwanakeni nyiloŋa yeyi.
Ansoneki amu hiyakwila munyichima yawu nawu, Iwu muntu wudi nakutuka Nzambi.
Yesu hakwiluka yitoŋojoka yawu, hakuyila nindi, Muloŋanyi mudi nakutoŋojokela yatama munyichima yenu?
Chaswayi kumwila muntu nami, Anakwanakeni nyiloŋa yeyi, tahindi chaswayi kumwila nami, Hindukaku, endaku?
Ilaŋa nalondi mwiluki nenu Mwana kaMuntu wukweti wanta wakwanakena antu nyiloŋa hanu hamaseki. Hakumwila owu wakata kalepa nindi, Hindukaku, nonaku kadidi keyi wuyi kwitala deyi.
Hakuhinduka, hakuya kwitala dindi.
Mazaza awantu chanamonuwu ochu, hiyakutiya woma, hiyakumulemesha Nzambi wenkeli antu wantowu.
Chadiŋi nakupandakanayi Yesu nakufuma kwenoku, hakumona muntu ijina dindi Matewu, nashakami kwakutambwila nyombu, hakumwila nindi, Nlondi. Hakunyamuka, hakumulondela.
 Chashakaminiyi mwitala nakudya, kutala ansonkeshi nawakwanshidi amavulu hiyakwinza nakushakama chimu naYesu niatumbanji twindi.
Chanachimonuwu aFwarisewu, hiyakuyila atumbanji twindi nawu, Nkuluŋaŋa yenu wadiilaŋadi nawansonkeshi nawakwanshidi?
Chanachitiyiyi, hakwila nindi, Akola hiyakeŋakeŋaŋa chimbukuku, chiŋa ákata.
Yenu mwakashinshiki mazu elawu nawu, Nakeŋi luwi, bayi chimuna chakuketulaku; muloŋa hinenzi nakutambika aloŋaku, nenzi nakutambika akwanshidi.
Henohu atumbanji twaYowanu hiyakwinza kudi yena nawu, Etu nawatumbanji twawaFwarisewu twasweja kujiŋujoka nakuleka kudya, hakwila atumbanji tweyi hiyajiŋaŋaku. Chafumaŋa hanka?
Yesu hakuyila nindi, Ádi nakalemba akuneŋa ŋahi hachiduwu nakalemba? Mafuku akenza akafumishawu kalemba kudi wena, dihu hakajiŋujokawu nakuleka kudya.
Hikudi muntu wukusha chitabu chehina dadiha kuchikowelu chachikuluku; mukunkulwayi ochu chadiŋi chakujikamu nachu chikutabula chikowelu, chiloku chikusweja kutoha.
Hikudi muntu wukuloŋa vinyu yayiha mumapakumuna ayitembi yayikuluku; neyi wukwila ochu, mapakumuna ayitembi akubusika, vinyu yikumwaŋala, niipakumuna dachitembi dikukisika; vinyu yayiha ayiloŋaŋa mwipakumuna dadiha, dichi yejima yikwikala yayiwenyi.
Chahoshelaŋayi nawu yumiyi, kutala hikukwinza nyuuli wumu, hakudifukula kudi yena nindi, Mwanami wamumbanda nafwi dehi katatakichi; hela chochu, inzaku wumunaŋiki chikasa cheyi. wukuhanda.
Yesu hakunyamuka, hakumulondela niatumbanji twindi hamu.
Kutala mumbanda wapwekelaŋa mashi nyaka ikumi nayiyedi (12), hakwinza kunyima yindi, hakukunka kumukundulu wehina dindi;
muloŋa welili mumuchima windi nindi, Hela nukukunka kwakwihina dindi hohu, nukukola.
Ilaŋa Yesu hakushetumuka, hakumumona; hakumwila nindi, Eyi mwanami, tiyaku kuwaha; kukuhwelela kweyi kunakukoleshi dehi. Kufuma hampinji oyu owu mumbanda akola nikukola.
Chanenziyi Yesu mwitala danowu nyuuli, hakumona akwakwimba yisanji, niizaza dawantu adi nakuleta ipumba.
Hakuyila nindi, Fumenumu; mwana hanafuku, wudi mutulu. Hiyakumuseha chakumudiwula.
Izaza chidinediki, yena hakwiŋilamu, hakumukwata kuchikasa, owu mwana wamumbanda hakunyamuka. 
Mpuhu yachumochu yitiyakana nimwituŋa dejima.
 Chadiŋi nakuhitayi Yesu nakufuma kwenoku, amayala amputamesu ayedi hiyakumulondela nakubilela nawu, Eyi Mwana kaDavidi, tutiyili luwi.
Chaneŋiliyi mwitala, owu amputamesu hiyakwinza kudi yena; Yesu hakuyila nindi, Enu munakuhweleli nenu ami natweshi kwila chumichi, tahindi? Hiyakumwila nawu, Eŋa Mwanta.
Dichi hakuyikunka kumesu awu nindi, Mwashika kukuhwelela kwenu dimu mwakuyililawu.
Nimesu awu atona nikutona. Yesu hakuyileja chakola nankashi nindi, Bayi achiluka kudi muntuku.
Ilaŋa wena hiyakuya nakutiyakesha mpuhu yindi mwituŋodu dejima.
Hayilaŋawu, kutala hiyakumuletela kamama wukweti ndemoni.
Owu ndemoni chanafumiyi, kamama hakuhosha; mazaza awantu hiyakuhayama nawu, muIsarela kanda amonaŋahu dehi chuma chidi neyi ichuku.
Ilaŋa aFwarisewu nawu, Wudi nakufumisha andemoni naŋovu jamwanta wawandemoni.
Yesu hakuhitaŋana munyikala yejima, niyamaneni niyanyanya, nakutaŋisha mumashikolawu, nakushimuna nsaŋu yayiwahi yawanta, nakuuka nyisoŋu yejima niyikatu yejima.
Ilaŋa chanamoniyi mazaza awantu, hakuyitiyila wushona, muloŋa akabakeni, apalaŋeni neyi nyikoku yakadi kabiŋa.
Henohu hakuyila atumbanji twindi nindi, Chalala mbutu jajivulu jinahi dehi, ilaŋa akwakukalakala anakehi.
Dichi lombelenu kudi Mwanta wakumuna atemeshi akwakukalakala kukumuna kwindi.
 Hakutambika atumbanji twindi ikumi nayedi (12), hakuyinka wanta wakufumisha aspiritu azonda, niwakuuka nyisoŋu yejima niyikatu yejima.
Tiyenu majina anowu apostolu ikumi nayedi (12): watachi Shimona, atumbiluwu nawu Petulu, namanakwindi Anderi; mwana kaZebedewu Yakoba, namanakwindi Yowanu;
Fwilipu naBatolomewu; Tomasi nansonkeshi Matewu; mwana kaAlafwewu Yakoba, naTadewu;
mukwaKenani Shimona, naYudasi Isakaroti, diyi wamufukejeli nawa.
Yesu hakutemesha wenawa ikumi nayedi (12), hakuyileja nindi, Bayi muya munjila jawaJentili, hela kwiŋila munyikala yawaSamariyaku;
chiŋa kuya kudi anyikoku amutaŋa waIsarela ajimbala.
Chimukuya, muyaŋa nakushimuna nenu, Wanta wamwiwulu wudi kwakwihi.
Kayuukenu akata, kasaŋulenu afu, katookeshenu akwambumba, kafumishenu andemoni. Kutambula, munatambuli chamukunkulu; kwinka, kenkenu nawa chamukunkulu.
Bayi mudikeŋela hela wuru, hela siliva, hela wuneŋu muyikwama yenuku;
hela ipakumuna dakuya nachu munjila yenu, hela tuhuma tuyedi, hela nkwabilu, hela mukombu nehi, muloŋa mukwakukalakala watela yakudya yindi.
Nimunyikala yejima yimwakeŋila, hela yeneni, hela yanyanya, mwakakeŋakeŋamu yowu wudumu watela, kwoku kumwakashakama nichimwakafumaku.
Chimwakeŋila mwitala mwakemusha akwetalodu.
Neyi akwetalodu atela, kuwunda kwenu kwakekalumu; ilaŋa neyi hiyatelaku, kuwunda kwenu kwakayifuntili cheŋi.
Yowu wakabula kuyitambula hela kutiyilila mazu enu, chimwakafuma mwitalodu, hela mumukalowu, mwakadikumuna lunkuŋu ludi kunyendu yenu.
Nukuyileja chalala nami, hefuku dakusompesha ihuŋu detuŋa daSodoma naGomora dakakuminamu, damukalowu dakabadika.
 Tiyenu, hinukuyitemesha neyi anyikoku mukachi kawatuŋwidi, dichi ikalenu namaana neyi atupela, kuwunda wundenu neyi atutela.
Hakwila antu yibabelenu, muloŋa akayitwala kuyota, akayivupola mumashikolawu;
mwamweni, akayitwala nikumesu awanyuuli, nikumesu awanyanta, kukoola nsaŋu yamami, kulonda chakayilili wunsahu niwena niaJentili.
Ilaŋa chakayitwalawu kudi antu, bayi mwakaakama nenu tukuhoshadi? hela nenu tukuhosha mazwinyuku? Muloŋa akayinka mazu akuhosha yoyena mpinji oyu.
Muloŋa hiyenu mwakahoshaku, Spiritu waTata yenu diyi wakahosha mudenu.
 Muntu wakafukeja manakwindi kudi akwawu akamujahi, nitata yawantu wakafukeja mwanindi; nianyana akanyamukila anvwali jawu nakuyijahisha.
 Ninenu akayihela kudi antu ejima kukoola ijina damami; ilaŋa muntu wakakakela nikunsa diyi wakahanda.
Chakayikabishawu mumukala wumu mwakatemukila mumukala wukwawu; muloŋa nukuyileja chalala nami, chakenzayi Mwana kaMuntu, yena wakawana kanda muhiti munyikala yawaIsarela yejimaku.
 Kambanji habadikaŋa nkuluŋaŋa yinduku, hela nduŋu habadikaŋa nkaka yinduku.
Kambanji wukukumina dakwesekana nankuluŋaŋa yindi, ninduŋu wukwesekana nankaka yindi. Neyi mwanta wetala anamuteni nawu Belezebuli (mwanta wawandemoni), indi akwetala dindi hiyakubadika kuyitena chochochuku?
 Dichi bayi muyitiyaŋa womaku, muloŋa hikwekala chuma chabutaŋawu chikubula kujikukaku, hela chajindaŋawu chikubula kutiyakanaku.
Chuma chinukuyilejela mumwidima, chihoshelenu hamwaana; chuma chimukutiyila mwitu, chibidikilenu hamawulu amatala.
Dichi bayi mutiyaŋa woma ájahaŋa mujimbaku, hiyanatweshi kujaha muntu wamukachuku; ilaŋa tiyenu woma Owu natweshi kukisaŋana nimuntu wamukachi nimujimba mukaluŋa kachinana.
 Tuda twanyanya tuyedi hiyatulandishaŋa nakadaluku? Hosi kakada kamu kaholokelaŋa heseki chakadi Tata yenu kuchitejaku;
ilaŋa ninsuki jakunyitu yenu jajeni ajichinda dehi jejima.
Dichi bayi mutiyaŋa womaku; enu mwalema chakubadika tuda twatuvulu.
Dichi yowu wakaŋiteja kumesu awantu, ninami nawa nakamwiteja kumesu aTata yami wudi mwiwulu.
Ilaŋa yowu wakadikalami kumesu awantu, ninami nawa nakadikalayi kumesu aTata yami wudi mwiwulu.
Bayi mutoŋojoka nenu nenzi nakuleta kumwena hanu hesekuku, hinenzi nakuleta kumwenaku, chiŋa mpoku yakabali.
Muloŋa nenzi,
Akwankunyi namuntu akekala wowu amwitala dindi yomweni.
 Muntu wakeŋa tata yindi hela mama yindi chakubadika chankeŋayi ami, hananteleli amuku; niwákeŋa mwanindi weyala, hela mwanindi wamumbanda chakubadika chankeŋayi ami, hananteli amuku.
Muntu wukubula kunona kulusu yindi nakunlondelami, hananteleli amuku.
Muntu nawani wumi windi wakawujimbesha; niwúkujimbeshela wumi windi hansaŋu yamami wakawuhemba.
 Muntu wukuyitambulenu nantambulami, muntu wukuntambulami natambuli niyena wantemesheli.
Muntu wukutambula kaprofwetu hansaŋu yejina dakaprofwetu, wakatambula wulooku wakaprofwetu; wúkutambula muntu waloŋa hansaŋu yejina damuntu waloŋa, wakatambula wulooku wamuntu waloŋa.
 Yowu wukwinka iwu wanyanya wumu lupasa lwamenji atuuta hansaŋu yejina dakambanji, nukuyileja chalala nami, hakabula wulooku winduku.
Chelili Yesu nakumishi dehi kutaŋishataŋisha atumbanji twindi ikumi nayedi (12), hakufuma kwenoku hakuya nakutaŋisha, nikushimuna munyikala yawu.
Dichi Yowanu chanatiyiyi omu mukaleya nyidimu yaKristu, hakutemeshaku atumbanji twindi,
nakumwila nindi, Eyi yeyi elaŋawu nawu wakenza, tahindi tutalili wacheŋi?
Yesu hakuyakula nindi, Yenu mumuleji Yowanu yuma yimunatiyi niniyi yimunamoni.
 Amputamesu hiyakutona, akwakubalakata hiyakwenda, akwambumba hiyakutooka, ajika matu hiyakutiya, afu hiyakuyisaŋula, atuzweŋi hiyakuyishimwina nsaŋu yayiwahi.
Muntu wukubula kumona mudami chuma chakumudimbwisha, nakooleki.
Chanayuwu atumbanji twaYowanu, Yesu hakutachika kwihula mazaza awantu nsaŋu yaYowanu, nindi, Mwayili muchinkalampata nakutaladi? Iteti datepokaŋa nampepela, tahindi?
Indi mwayili nakumonadi? Muntu navwali yayiwahi, tahindi? Ávwalaŋa yayiwahi ekalaŋa mumatala awanyanta.
Indi mwayililidi? Nakumona kaprofwetu, tahindi? Mwamweni, nukuyileja nami yena wabadika nankashi kaprofwetu.
Diyi yeniwu asonekeluwu nawu,
Nukuyileja chalala nami, hadi antu anavwaliki kudi ambanda, hikunamwekani nabadiki Yowanu Njimikiku; hela chochu, nákehi muwanta wamwiwulu namubadiki yena.
 Kufumisha kumafuku aYowanu Njimiki nakushika kumafuku anu akatataka, wanta wamwiwulu adi nakuwukwata naŋovu nankashi, awukwataŋa naŋovu kudi akwaŋovu.
Muloŋa atuprofwetu ejima ninshimbi aprofweteli kushika nikudi Yowanu.
Dichi neyi munakeŋi kwitejamu, yena diyi Elija mwatiyaŋa nawu wukwinza.
Yowu wukweti matu akutiya, atiyi.
Chisakichi nukuchifwikija nachumanyi? Chinafwani neyi atwansi anashakami kuwulandilu,
enda atambika akwawu nawu,
Yowanu wenjili nakubula kudya hela kunwa, nawu, Wukweti ndemoni.
Mwana kaMuntu nenzi nakudya nakunwa, nawu, Talenu muntu wafwa hakudya, wasweja kunwa walwa, ibwambu dawansonkeshi nawakwanshidi! Maana nayiŋi nanyidimu yindi.
Henohu hakutachika kuhoshola nyikala yelililiyi nyidimu yindi yaŋovu yayivulu, nanochu chabuliluwu kubalumuka munyichima.
Nindi, Oyi yihuŋu yiwakamoneyi Korazini! Oyi yihuŋu yiwakamoneyi Beteseda! Muloŋa nyidimu yaŋovu yeliluwu mudenu, neyi ayililili muTira naSidoni, mutenowu abalumukili munyichima nakuvwala yikeleyi nikudisukwila mawuti.
Ilaŋa enu nukuyileja nami, hefuku dakusompesha yihuŋu yaTira naSidoni yakakuminamu, yenwenu yakabadika.
Nineyi Kaperinamu, akakutúmbakesha chakushika nikwiwulu, tahindi? Wakakunkumuka mukaluŋa; muloŋa nyidimu yaŋovu yelililuwu mudeyi, neyi ayililili muSodoma mutenowu wudi kwoku nilelu.
Ilaŋa enu nukuyileja nami, hetaŋwa dakusompesha yihuŋu yeluŋa daSodoma yakakuminamu, yeyeyi yakabadika.
Hamafuku owu Yesu hakwila nindi, Eyi Tata, Mwanta wewulu niiseki, nakusakilili chiwajindili yumiyi kudi akwamaana nikudi ashinshika, hiwukuyimwekesha kudi anyikeki.
Mwamweni Tata, dichi chiwamweni kuwaha.
 Ananyinki yuma yejima kudi Tata yami. Kwosi muntu wamwiluka Mwanaku, chiŋa yowu Tata; kwosi nawa wamwiluka Tataku chiŋa yowu Mwana, niánakeŋiyi Mwana kuyimwekeshela.
 Inzenu kudami enu ejima mudi nakukabakana, mwasenda yalema, ami nukuyinookesha.
Ditwikenu mpanda yami, mudizili kudami muloŋa ami nawunda, nadizoza mumuchima, ninenu mukumona kunooka munyichima yenu.
Muloŋa mpanda yami yaswayi, nichisenda chami chapepela.
Hamafuku owu Yesu wahitili mumaha atidiku haSabata; atumbanji twindi chanatiyuwu nzala, hiyakutachika kukotola nyitu yatidiku, hiyakudya.
AFwarisewu chanachimonuwu, hiyakumwila nawu, Tala, atumbanji tweyi hiyakwila chuma chajila kwila haSabata.
Yena hakuyila nindi, Himunataŋi cheliliyi Davidi hatiyiliyi nzala hamu nanowu adiŋiyi nawuku?
Heŋililiyi mwitala daNzambi, hadiiliyi mankendi akutenteka kumesu aNzambi, adiŋi ajila kuyidya kudi yena ninowu adiŋiyi nawu, yambala yawatupristu hohu.
Himunataŋi munshimbi mwelawu nawu atupristu ajilolaŋa Sabata muTembeli chakadi hakuyinkela muloŋaku?
Nukuyileja nami kunu kudi wabadika Tembeli.
Neyi mwadiŋi mweluka mwaya mazu elawu nawu,
Muloŋa Mwana kaMuntu diyi Mwanta waSabata.
Hakufuma kwenoku, hakwiŋila mushikola yawu.
Kutala mudi muntu wukweti chikasa chawulepa. Hiyakumwihula nawu, Kuuka muntu haSabata chaloŋa, tahindi? kulonda amwinki muloŋa.
Yena hakuyila nindi, Hadenu hadinyi wukwila neyi mukoku windi wumu naholokeli mwibuku haSabata, abula kumukwata amutupulumu?
Muntu wabadika mukoku kulema nankashi! Dichi kwila chachiwahi haSabata chaloŋa.
Hakumwila owu muntu nindi, Ololaku chikasa cheyi. Hakucholola; chinakoli dehi ngu-u neyi chikwawu.
AFwarisewu hiyakwidikamu hiyakukwata mpúŋa yakumujaha.
 Yesu chanachilukiyi hakufuma kwenoku, antu amavulu hiyakumulondela, hakuyuuka wejima wawu.
Hakuyileja naŋovu nindi bayi muntiyakeshaku;
kulonda mwahosheliyi kaprofwetu Isaya mulumbuluki,
mweliliyi nindi,
Hakatadikaŋa hela kubilelaku;
Iteti dachikeka hakadikotolaku,
 AJentili akakuhwelela ijina dindi.
Henohu hiyakumuletela muntu wukweti ndemoni, wela niwumputamesu, niwumama; hakumuuka, kuuka kwakwila owu kamama hakuhosha nikumona.
Mazaza awantu ejima hiyakuhayama nankashi nawu, Yeniwu diyi mwana kaDavidi, tahindi?
 AFwarisewu chanachitiyuwu hiyakwila nawu, Iwu muntu hafumishaŋa andemoni naŋovu jinduku, wayifumishaŋa naŋovu jamwanta wawandemoni, Belezebuli.
Yesu welukili yitoŋojoka yawu, hakuyila nindi, Mawanta ejima akudambula, akushala kwamahembi; ninyikala yejima hela matala akudambula, hiyakukolaku.
Satana neyi wukufumisha yomweni Satana nadambuli dehi; wanta windi wukukola ŋahi?
Neyi ami nafumishaŋa andemoni naŋovu jaBelezebuli, indi anyanenu ayifumishaŋa naŋovu janyi? Dichi wena diwu akayisompesha.
Hakwila neyi ami nafumishaŋa andemoni naSpiritu waNzambi, komana wanta waNzambi wunayiwani dehi.
Indi muntu wukutwesha kwiŋila ŋahi mwitala damukwaŋovu nakubuwa yuma yindi, chiŋa yosambila kumukasa owu mukwaŋovu? nkumininaku hakubuwa mwitala dindi.
 Wábulaŋa kwikala chimu nanami hichilumbu chami; niwábulaŋa kupompesha chimu nanami wapalaŋeshaŋa.
Dichi nukuyileja nami nyiloŋa yejima nimatuka akutuka Nzambi ejima, akayanakena antu; hakwila matuka akumutuka Spiritu hiyakayanakenaku.
Dichi muntu wukumuhosha Mwana kaMuntu mazu atama, akamwanakenawu; hakwila muntu wukumuhosha Spiritu Wajila mazu atama, hiyakamwanakenawuku, hela makonu, hela kunyaka yamba kenza.
 Mutondu chiŋa wikala wawuwahi, ninyikabu yawu yikuwaha; neyi wukwikala watóka, ninyikabu yawu yikutóka; muloŋa mutondu awilukilaŋa kunyikabu yawu.
Enu anyana katubandayula, enu atama, mukutwesha kuhosha ŋahi yuma yayiwahi? Muloŋa kanwa kahoshaŋa yuma yinalumbami mumuchima.
Muntu muwahi wukwidisha yuma yayiwahi kuyuma yindi yayiwahi; nimuntu watama wukwidisha yuma yatama kuyuma yindi yatama.
Dichi nukuyileja nami mazu ejima abula kutela akuhoshawu antu, amba kayilumbulula hetaŋwa dakusompesha.
Muloŋa akakuyiŋisha namazu eyi, akakuhisha namazu eyi nawa.
Henohu ansoneki amakwawu niaFwarisewu hiyakumwakula nawu, Eyi Nkuluŋaŋa, tunakeŋi tumoni chinjikijilu chiwukwila.
Yena hakuyakula nindi, Chisaka chatama chawuvumbi hiyakukeŋa chinjikijilu; hiyakayinka chinjikijiluku, chiŋa chinjikijilu chakaprofwetu Yona.
Muloŋa chadiŋiyi Yona mwivumu danshi muneni mafuku asatu, nimwaana niwufuku, dichi chakekala niMwana kamuntu mukachi kamaseki mafuku asatu, nimwaana niwufuku.
Antu akuNiniva amba kemana nakuhisha antu achisakichi hakusompesha; muloŋa wena abalumukili munyichima hayishimwininuwu kudi Yona; talenu, kunu kudi wábadika Yona.
 Mwanta wamumbanda wakukabeta kakuchidiilu wamba kemana nakuhisha antu achisakichi hakusompesha, muloŋa yena wafumini kwakumina maseki enzi nakutiya maana aSolomoni; talenu, kunu kudi wábadika Solomoni.
 Spiritu wazonda chakufumayi mudi muntu, wukuhitahita mwamuvulu mwakadi menji nakukeŋakeŋa kwakunookela.
Chakukaŋanyayi nindi, Tali nifunti mwitala dami munafumini. Chakwinzayi, kuwana mwamukunkulu, anakombumu, anapoŋomwenumu dehi.
Hakuya nakukeŋelaku aspiritu amakwawu atanu nayedi, abadika yomweni kutama, hiyakwiŋilamu, hiyakushakamamu; kukuminina kwanowu muntu kukubadika kutama hadiŋiyi hakusambila. Dimu nawa mwakekalila ichi chisaka chatama.
Iku wuchidi kuhosha namazaza awantu, kutala mama yindi nawanakwindi anemani hanzi, anakeŋi kuhosha nayena.
Muntu wumu hakumwila nindi, Tala, mama yeyi nawanakweyi, awa anemani hanzi awa, anakeŋi kuhosha naneyi.
Yena hakwakula owu muntu wamulejeli nindi, Mama yami hinyi? Anakwami anyi?
Hakwolola chikasa chindi kudi atumbanji twindi nindi, Talenu mama yami, nianakwami!
Muloŋa yowu wukwila muchima waTata yami wudi mwiwulu, diyi manakwami, diyi muhelami, diyi mama yami.
Ifuku dodenodu Yesu hakwidika mwitala, hakushakama kuchikumu chejiya.
Mazaza awantu hiyakumupompela, dichi hakwiŋila nakushakama muwatu; izaza dejima hidikwimana kuchikumu.
Hakuhosha nawu yuma yayivulu nayishimu, nindi, Talenu, mukwakukuwa mbutu wayili nakukuwa.
Chakuwiliyi jikwawu jaholokeleli kunsa yanjila; atuda hiyakwinza nakujidya.
Jikwawu jaholokeleli hamalola, habulili maseki amavulu; jibaluka nihohenohu, muloŋa habulili maseki amavulu kwishina.
Itaŋwa chidinashiki mwiwulu hijikubabika, hijikuuma muloŋa jabulili nyiji.
Jikwawu jaholokeleli munyiŋa; oyu nyiŋa hiyikukula, hiyikujika mbutu.
Jikwawu jaholokeleli hamaseki amawahi; hijikusoŋa mbutu, jikwawu nkulakaji (100), jikwawu makumi atanu nadimu (60), jikwawu makumi asatu (30).
Yowu wukweti matu akutiya, atiyi.
Atumbanji hiyakwinza nakumwila nawu, Wahoshelaŋadi nawu nayishimu?
Yena hakuyakula nindi, Enu anayiteji kwiluka nsaŋu jawanta wamwiwulu jajindawu, hakwila wena hiyanayitejuku.
 Wúkweti akamwinka, wakaheta yayivulu; hakwila wábula akamutambula ninaka kadiyi naku.
Dichi nahoshaŋa nawu nayishimu; muloŋa chamonaŋawu hiyamonaŋaku, chatiyaŋawu hiyatiyaŋaku, hela kwiluka hiyelukaŋaku.
Hansaŋu yawena, wuprofwetu waIsaya wunalumbuluki, weliliyi nindi,
Muloŋa antu awa nyichima yawu anayisupishi,
Hakwila mesu enwenu anakooleki, muloŋa amonaŋa; nimatu enu, muloŋa atiyaŋa.
Muloŋa nukuyileja chalala nami, atuprofwetu amavulu niantu aloŋa akeŋeli nawu amoni yumiyi yimukumonenu, hiyayimwenuku; nawu atiyi yuma yimukutiyenu, hiyayitiyiluku.
Dichi tiyenu chishimu chamukwakukuwa.
Muntu wukwila chakutiyayi mazu awanta, yena kumulumbulukila nehi, watama hakwinza nakuhukula yanakuwuwu mumuchima windi. Diyi anakuwuwu kunsa yanjila.
Anakuwuwu hamalola diyi wukwila chakutiyayi mazu, hakuyitambula namuzaŋalu hohenohu;
ilaŋa hakweti muji mudi yomweninduku, wukukakelahu chanti, chikukwinza lukadi hela ikabisha dahansaŋu yamazu, hohenohu yodimbuka nikudimbuka.
Ánakuwuwu mukachi kanyiŋa, diyi muntu wukwila chakutiyayi mazu, kwakama kwamakonu nikudimbana kwamaheta hikukuvumbisha mazu, niyena wukwikala wakásoŋaŋa.
Ánakuwuwu hamaseki amawahi, diyi muntu wukwila chakutiyayi mazu, hiyakumulumbulukila; chalala diyi wukusoŋa, iwu nkulakaji (100), iwu makumi atanu nadimu (60), iwu makumi asatu (30).
Hakuyitila chishimu chikwawu nindi, Wanta wamwiwulu wudi neyi muntu wakuwili mbutu yayiwahi mwiha dindi.
Ilaŋa antu chakaminuwu tulu, mukwankunyi nindi hakwinza nakukuwa mbutu yamatahu mukachi katidiku, hakudiyila kwindi.
Ilaŋa chabalukili nyitombu hiyikusakumuna, matahu hiyakumwekana nawa.
Aŋamba jamwiniitala hiyakwinza nakumwila nawu, Mwanta, hiwakuwili mbutu yayiwahi mwiha deyuku? ndochu matahu anafumihi?
Yena hakuyila nindi, Anachili kudi mukwankunyi nami. Aŋamba hiyakumwila nawu, Wunakeŋi tuyi nakuyibwitamu, tahindi?
Ilaŋa yena nindi, Nehi, mwakenza kela chimukubwita matahu, mukubwitila kumu nitidiku.
Jikulili tuhu kumu jejima nihakumuna; hachilaaka chakumuna nakayila akwakumuna nami, Sambilenu kukuŋulamu matahu, muyikasi yita mwakayochi; hakwila tidiku muyikuŋwili munkalaŋa yami.
Hakuyitila chishimu chikwawu nindi, Wanta wamwiwulu wudi neyi kambutu kanyanya kamostadi kamu kanoneni muntu, hakukatumba mwiha dindi;
chalala diku kambutu kakuminamu kukeha hambutu jejima, ilaŋa chikakukula hikakubadika yiputa yakutumba yejima, hikakwikala mutondu hindi, wakwila niatuda ahaluzwizu hiyakwinza nakutuŋila yisakala yawu kunyitayi yindi.
Hakuyitila chishimu chikwawu nindi, Wanta wamwiwulu wudi neyi iluŋi danoneni mumbanda, hakusha mumahebi asatu awuŋa, wuŋa wejima wiŋila niiluŋi.
Yesu walejeli mazaza awantu yuma yejimiyi nayishimu hohu; hayilejeli chakadi chishimuku;
kulonda mwahosheliyi kaprofwetu mwakalumbuluki, mweliliyi nindi,
Henohu hakushiya mazaza, hakwiŋila mwitala. Atumbanji twindi hiyakwinza kudi yena nawu, Tulumbulwili chishimu chamatahu amwiha.
Hakuyakula nindi, Wakuwaŋa mbutu yayiwahi diyi Mwana kaMuntu;
iha diyi mpata yamunu mwishina; mbutu yayiwahi diwu anyana kawanta; matahu diwu anyana kawátama;
mukwankunyi wayikuwili diyi diyabolu; kumuna dihu hamba kakuma nyaka yinu; akwakumuna wowu aŋelu.
Chakuŋulaŋawu matahu nakuyocha mukesi, dichi chichakela nihamba kakuma nyaka yinu.
Mwana kaMuntu wakatemesha aŋelu jindi akafumishi muwanta windi yuma yadimbwishaŋa yejima, niáluwaŋa.
Akayinatila muluteŋu lwakesi, mwakekala kudila nakudisumona kumaji.
Henohu aloŋa akatoŋeka muwanta waTata yawu neyi itaŋwa. Yowu wukweti matu akutiya atiyi.
Wanta wamwiwulu wudi neyi chuma chalema wuseya chaswekawu mwiha, chanachiwanuwu kudi muntu hakuchisweka cheŋi; namuzaŋalu watiyiliyi hakuya nakulandisha yuma yadiŋiyi nayu yejima, hakulanda ihodu.
Cheŋi nawa, wanta wamwiwulu wudi neyi mukwakulandisha wudi nakukeŋakeŋa mperola jajiwahi.
Chanawaniyi mperola yimu yasweja kulema wuseya, hakuya nakulandisha yuma yadiŋiyi nayu yejima, hakuyilanda.
Cheŋi nawa, wanta wamwiwulu wudi neyi kaleŋi kalalumwinuwu mukaluŋalwiji, hiyakupompeshelamu anshi janyichidi yejima.
Chikanenzali mbe-e, hiyakukakokela kuchikumu; hiyakushakama, hiyakupompeshela yayiwahi mumahebi, yatama hiyakuyinata.
Dichi chichakela nihamba kakuma nyaka yinu; aŋelu amba kenza nakwambula atama kudi aloŋa.
Amba kayinatila muluteŋu lwakesi, mwamba kekala kudila nakudisumona kumaji.
Yuma yejimiyi yinayilumbulukili, tahindi? Hiyakumwila nawu, Eŋa.
Yena hakuyileja nindi, Dichi ansoneki ejima analejuwu yawanta wamwiwulu, adi neyi mukwetala wukwidisha yuma yindi yalema yaswekeliyi, niyayiha niyayikulu.
Cheliliyi Yesu nakumishi dehi yishimu iyi, hakufuma kwenoku.
Chanenziyi mwiluŋa dindi yomweni, hakuyitaŋisha mushikola yawu; hiyakuhayama nankashi nawu, Iwu muntu, awa maana niniyi nyidimu yaŋovu nayiwanihi?
Hidiyi mwana kamukwakusoŋaku? Mama yindi hiyamutenaŋa nawu Mariyaku? Anakwindi hidiwu aYakoba naYosesi naShimona niYudaku?
 Niahelindi hitudi nawu wejima wawuku? Indi iwu muntu, iyi yuma yejimiyi nayiwanihi?
Hiyakumona mudi yena chuma chakuyidimbwisha. Ilaŋa Yesu hakuyila nindi, Kaprofwetu hiyamudiwulaŋaku, kumudiwula chiŋa mwiluŋa dindi yomweni, nimwitala dindi yomweni.
Chelili wena kukuhwelela nehi, yena nawa kwila nyidimu yaŋovu yayivulu kwenoku nehi.
Wena mwakowu nyuuli Herodi hakutiya mpuhu yaYesu;
hakuyila aŋamba jindi nindi, Diyi Yowanu Njimiki, nasaŋuki mudi afu, dihu hanafumi nyidimu iyi yaŋovu yenda yikoŋeka mudi yena.
Muloŋa henohu Herodi wamukwata dehi Yowanu, wamukasa dehi, wamusha dehi mukaleya hansaŋu yaHerodiya iŋodamanakwindi Fwilipu.
Muloŋa Yowanu wamwilili nindi, Chinjila eyi kwikala nindi.
 Chakeŋeliyi kumujaha, hakutiya woma wezaza dawantu, muloŋa amutoŋojokeli nawu hikaprofwetu.
Ilaŋa chashikili itaŋwa dakwanuka kuvwalika kwaHerodi, mwana kaHerodiya wamumbanda hakuhaŋana mukachi kawu, hakumutiyisha Herodi kuwaha.
Henohu hakumukana chakusanyika nindi, Nukukwinka yejima yiwukulomba.
Niyena amuleja dehi kudi mama yindi nindi, Nyinki kunu mutu waYowanu Njimiki hacheŋa.
Mwanta hakuneŋa, ilaŋa ochu cheliliyi yena nasanyiki dehi, ninowu ashakaminiyi nawu nakudya, hakuyileja antu nindi, Mwinkenuwu.
Hakutemesha antu, hiyakumuketula Yowanu mutu omu mukaleya.
Mutu windi hiyakuwuletela hacheŋa, hiyakumwinkawu owu mwana wamumbanda, yena hakuwutwala kudi mama yindi.
Atumbanji twindi hiyakwinza nakunona chivunvuma, hiyakuchijiika, hiyakuya nakumulejamu Yesu.
Yesu chanachitiyiyi, hakufuma kwenoku muwatu, hakuya kwakankawindi. Mazaza awantu chanachitiyuwu, hiyakufumafuma munyikala yamaneni, hiyakumulondela hamaseki.
Yesu hakwidika, hakumona izaza deneni, hakuyitiyila wushona, hakuuka antu awu akata.
Chikuneli melela, atumbanji hiyakwinza kudi yena nawu, Munu mumpata mwaana wunahiti dehi; yili awa mazaza ayi kwawu, akapawuli yakudya yawu munyikala.
Ilaŋa Yesu hakuyila nindi, Akuyiladi? Yinkenu enu aweni yakudya.
Wena hiyakumwila nawu, Kunu tukweti kwamankendi atanu hohu, ninshi jiyedi.
Yena nindi, Yiletenu kunu kudami.
Hakuleja mazaza awantu nindi ashakami hamatahu; hakutambula owu mankendi atanu ninoju inshi jiyedi, hakutala kwiwulu, hakukiswila nkisu, hakuhumuna mankendi, hakuyinka atumbanji, atumbanji hiyakwinka mazaza.
Adiili wejima wawu; ekutili; anoneni yibalu yasheluhu mahebi ikumi nayedi (12) ato-o.
Ádiili adiŋi amayala kwiji neyi makombakaji atanu (5000), kubombelaku niambanda nianyana.
Hohenohu hakushinjila atumbanji nindi eŋili muwatu, ayaŋahu dehi kwishinadi; kulonda yena ayileji mazaza ayi kwawu.
Chanayilejiyi mazaza ayi kwawu, hakukanduka hampidi kwakadi antu, nakulombela; chikuneli melela saŋa ashakaminayi kwenoku kwakankawindi.
Henohu watu wunashiki dehi mukachi kejiya, hiwukukabakana namankanda, muloŋa mpepela yadiŋi nakufuma kwakuyawu.
Hachilu chawufuku chamuchiwana yena hakwinza kudi wena nakwenda hewulu damenji.
Atumbanji chamumwenuwu nakwenda hewulu damenji, hiyakwakama nawu himujimu, hiyakukaloka nawoma watiyiluwu.
Ilaŋa Yesu hakuhosha nawu hohenohu nindi, Tiyenu kuwaha, yami; bayi mutiya womaku.
Petulu hakumwakula nindi, Mwanta, neyi yeyi, ŋili ninami ninzi kudeyi hewulu damenji.
Yena nindi, Inzaŋa. Petulu hakufuma muwatu, hakwenda hewulu damenji, nindi ayi kudi Yesu
Ilaŋa chamweniyi mpepela, hakutiya woma, hakutachika kunekama, hakukaluka nindi, Mwanta, nhandishi! 
Yesu olola nichikasa chindi hohenohu, hakumukwata, hakumwila nindi, Eyi wukweti kukuhwelela kwantesha, wunalulutidi?
Chanakandamuwu muwatu, mpepela yimwena ninzo-o.
Ádiŋi muwatu hiyakumufukamina nawu, Chalala yeyi Mwana kaNzambi.
 Chanazambukuwu kwishinadi, ashika nikuchikumu chakwituŋa daGenesareta.
Chanamwilukuwu kudi amayala akwenoku, hiyakutemesha temesha mazu kumutamba wejimowu kwi-ndo, hiyakumuletela antu akata ejima;
hiyakumulembelela nawu akunki hela kumukundulu wehina dindi hohu, ejima akunkiluku akoleli.
KuYerusalema hikukufuma aFwarisewu nawansoneki,
hiyakwinza kudi Yesu nawu, Atumbanji tweyi amotokelaŋadi chaaku chawakulumpi, chadyaŋawu chakadi kwisuka?
Yena hakuyakula nindi, Indi enu nawa mwamotokelaŋadi mwayilejeliyi Nzambi, mulemeshi chaaku chenu?
Nzambi wayilejeli nindi,
Hakwila enu nenu, Neyi muntu wukumwila tata yindi hela mama yindi nindi, Chuma chadiŋi chakukukwasha nachu nachinki dehi Nzambi;
nenu bayi alemesha nawa tata yinduku. Munapepeleshi nshimbi yaNzambi nachaaku chenu.
Enu amfwikiji! Komana chaprofweteliyi Isaya waprofweteli chachiwahi,
chayiteneniyi nindi,
Adifukulaŋa tuhu kudami,
Hakutambika izaza dawantu, hakuyila nindi, Tiyililenu mwiluki chachiwahi.
Chéŋilaŋa mukanwa hidichi chatamishaŋa muntuku; cháfumaŋa mukanwa dichi chatamishaŋa muntu.
Atumbanji hiyakwinza nakumwila nawu, Eyi wuneluki neyi aFwarisewu chatiyawu mazu awa ahila, tahindi?
Yena hakuyakula nindi, Nyitondu yejima yabulili kutumba Tata yami wamwiwulu, akayibwitamu.
Yilekenu tuhu kwawu, hiyanlomboli amputamesu. Neyi mputamesu wukulombola mukwawu mputamesu, mwayedi wawu akuholokela mwibuku.
Petulu hakumwila nindi, Tulumbulwiluku chishimu ichi.
Yena nindi, Enu nawa nihanu kanda mukwati maana?
Yejima yayaŋa mukanwa yayaŋa mwivumu, yanatewaŋa kumpata. Enu kuchiluka nehi?
Yuma yedikaŋa mukanwa diyi yatamishaŋa muntu.
Muloŋa kumuchima diku kwafumaŋa yitoŋojoka yatama, niwubanji, niwuvumbi, nikubajama, niwukombi, niwunsahu wakutwamba, nikutukana.
Yeniyi diyi yuma yatamishaŋa muntu, hakwila kudya namakasa akadi kwisuka chachiwahi, hichatamishaŋa muntuku.
Yesu hakufuma kwenoku, hakuwombolokela kumutamba waTira naSidoni.
Kutala mumbanda wakuKenani hakufuma kumutambowu, hakubilela nindi, Eyi Mwanta, mwana kaDavidi, ntiyili luwi; mwanami wamumbanda hakukaba nankashi nandemoni.
Yena kumwakula izu nidimu nehi. Atumbanji twindi hiyakwinza nakumulembelela nawu, Muleji afumuku, wudi nakutulondela nakubilela.
Yena hakwakula nindi, Antemesheli kunyikoku yajimbala yetala daIsarela hohu.
Yena mumbanda hakwinza nakumufukamina nindi, Mwanta, nkwashuku.
Yena hakwakula nindi, Hichinawahi kunona mankendi awanyana nakunatila atuwaku.
Yena mumbanda nindi, Mwamweni Mwanta, hela atuwa adyaŋa nkuuku jaholokaŋa kumesa yawankaka jawu.
Yesu hakumwakula nindi, Eyi mumbanda, kukuhwelela kweyi kwasweja; akukwilila muwunakeŋi. Mwanindi wamumbanda akola niyoyena mpinji oyu.
Yesu wafumini kwenoku hakuya nakukulisha ijiya daŊaliliya; hakukanduka hampidi, hakushakamaku.
Kudi yena hikukwinza mazaza awantu amavulu, anasendi niakwakubalakata, niamputamesu, niatumama, niayifwayi, niacheŋi amavulu, hiyakuyitenteka kunyendu yindi, hakuyuuka.
Izaza dawantu hiyakuhayama chanamonuwu atumama hiyakuhosha, ayifwayi hiyakukola, akwakubalakata hiyakwenda, amputamesu hiyakumona. Hiyakulemesha Nzambi yaIsarela.
 Yesu hakutambika atumbanji twindi nindi, Natiyili izaza dawantu wushona, muloŋa anashakami dehi nanami mafuku asatu hiyakweti yakudyaku; hinakeŋi kuyimwaŋa nanzalaku, akenda kafwa chinzeya munjila.
Atumbanji hiyakumwila nawu, Mankendi amavulu akwikutisha izaza dawantu dikumaha munu mumpata tukuyiwanahi?
Yesu hakuyila nindi, Mukweti mankendi aŋahi? Nawu, Atanu nayedi, ninshi janyanya jantesha.
Hakuleja izaza dawantu nindi shakamenu hamaseki.
Hakunona owu mankendi atanu nayedi ninoju inshi, hakusakilila, hakuhumuna, hakwinka atumbanji, atumbanji hiyakwinka mazaza awantu.
Adiili wejima wawu, ekutili. Hiyakunona yibalu yasheluku yimpaya yitanu nayiyedi yato-o.
Ádiili adiŋi makombakaji awana (4000) awamayala, kubombelaku niambanda nianyana.
Hakuyila mazaza nindi ayi kwawu. Hakwiŋila muwatu, hakuya kumutamba waMaŋadana.
AFwarisewu nawaSadusi hiyakwinza nakumweseka, hiyakumulomba nawu ayileji chinjikijilu chamwiwulu.
Yena hakuyakula nindi, Chikwelaŋa melela nenu, Mwakacha, muloŋa mavu anachinani.
Habudidi nenu, Lelu mudi muzowa, chalala mavu achinana hiyakudikuŋa. Enu mweluka kushinshika yámwekanaŋa mwiwulu, hakwila yinjikijilu yamafuku awa kutwesha kuyiluka nehi.
 Chisaka chela nikutama niwuvumbi hichikulomba chinjikijilu, hiyakayileja chinjikijiluku, chiŋa chochinjikijilu chaYona hohu. Hakuyishiya hakufumaku.
Atumbanji hiyakushika kwishinadi, analalameni dehi kusenda mankendi.
Yesu hakuyila nindi, Shinshikenu, mubabeli iluŋi dawaFwarisewu nawaSadusi.
Wena hiyakudihujola nawu, Chochu chitunabuli kusenda mankendi?
Yesu chanachilukiyi, hakuyila nindi, Enu mukweti kukuhwelela kwantesha, mudi nakudihujoleladi chochu chimwabula kusenda mankendi?
Nihanu saŋa mwayambila hohu, munalalameni dehi ana mankendi atanu anana makombakaji atanu awantu (5000), mwanonenuku mahebi aŋahi?
Hela ana mankendi atanu nayedi anana makombakaji awana awantu (4000), mwanonenuku yimpaya yiŋahi?
Munabulilidi kwiluka? Chinadiŋi nakuhosha nanenu hinadiŋi nakutena mankenduku. Nadiŋi nakwila nami babelenu iluŋi dawaFwarisewu nawaSadusi.
Eluka nikwiluka nawu komana hanatuleji kubabela iluŋi damankenduku, natuleji kubabela kutaŋisha kwawaFwarisewu nawaSadusi.
Yesu chanashikiyi kumutamba waKesareya Fwilipi, hakuyihula atumbanji twindi nindi, Ami Mwana kaMuntu, antu elaŋa nawu yaminyi?
Wena nawu, Amakwawu elaŋa nawu yeyi Yowanu Njimiki; amakwawu nawu yeyi Elija; acheŋi nawu yeyi Yeremiya, indi kwiji wumu wahadi atuprofwetu.
Hakuyila nindi, Indi enu aweni mwelaŋa nenu yaminyi?
Shimona Petulu hakwakula nindi, Yeyi Kristu, Mwana kaNzambi wamumi.
Yesu hakumwakula nindi, Eyi Shimona mwana kaYowanu wunakooleki, muloŋa anakumwekeshelichu kudi Tata yami wudi mwiwulu, bayi kudi muntuku.
Ninami nukukuleja nawa nami, yeyi Petulu, helolidi dihu nakatuŋila chipompelu chami, niyenzelu yakaluŋa yakakaŋanya kudikaŋa nachu.
Nakakwinka nsapi jawanta wamwiwulu, yonsu yiwakakasa hanu hamaseki, nimwiwulu akayikasa; yonsu yiwakasubula hanu hamaseki, nimwiwulu akayisubula.
Henohu hakuyileja atumbanji chakola nindi, Bayi muleja muntu nenu yami Kristuku.
Kufuma henohu Yesu hakutachika kuleja atumbanji twindi nindi, Chiŋa nakaya kuYerusalema, nakakaba yuma yayivulu kudi akulumpi, nikudi akulumpi jawatupristu, nikudi ansoneki; akanjaha, hetaŋwa damuchisatu nakasaŋuka mudi afu.
Petulu hakumutwala kumbadi, hakutachika kumuhosha nindi, Chinjila Mwanta. Bayi wakamona yumiyuku!
Yena hakushetumuka hakumwila Petulu nindi, Eyi Satana hitaku kunyima yami, keŋa wunlabishi, muloŋa hiwunashi muchima kuyuma yaNzambuku, wunashi muchima kuyuma yawantu.
Yesu hakuyila atumbanji twindi henohu nindi, Muntu nakeŋi kunlondami, adibondi, anyamuni kulusu yindi, anlondaŋa.
Muloŋa muntu wukukeŋa kuhemba wumi windi wakawujimbesha; niwúkujimbesha wumi windi hansaŋu yamami wakawuwana.
Neyi muntu wukuheta mpata yamunu mwishina yejima, ajimbeshelamu wumi windi, wakadiila kwodi? Chumanyi chakenkayi muntu akahimpi nawumi windi?
Muloŋa Mwana kaMuntu wakenza mulubanji lwakulema kwaTata yindi nawaŋelu jindi, wakenka antu ejima mwashikila nyidimu yawu.
Nukuyileja chalala nami kudi amakwawu anemani kunu, hiyakafwaku chiŋa anamoni dehi Mwana kaMuntu chakwinzayi muwanta windi.
Chimwahitili mafuku atanu nadimu, Yesu hakutwala Petulu niYakoba nimanakwindi Yowanu, hakuyikandwisha hampidi yayilehi kwakankawawu.
Hiyakumumona hakubalumuka mwacheŋi, kumesu indi hikukutoŋeka neyi itaŋwa, nimahinindi hiyakutooka neyi mwaana.
Kutala, kudi wena hikukumwekana aMosi naElija, hiyakuhanjika nindi.
Petulu hakumwila Yesu nindi, Mwanta, chachiwahi chitudi kunu; neyi wuneteji, nituŋi kunu yisolu yisatu, chimu cheyeyi, chimu chaMosi, chimu chaElija.
Iku wuchidi kuhosha, kutala ivu ditooka hidikuyizeŋamina; kutiya niizu hidikufuma mwivu odu nindi, Diyi Mwanami nakeŋa, natiyaŋa kuwaha nankashi mudi yena; mutiyililenu.
Atumbanji chanaditiyuwu, hiyakudinata chamesu awu hamaseki, atiya niwoma nankashi.
Yesu hakwinza hakuyikunka nindi, Nyamukenu, bayi mutiya womaku.
Chanafumbuluwu mesu, kumona muntu nehi, chiŋa yowu Yesu hohu.
Chadiŋi nakukunkumukawu hampidi, Yesu hakuyileja nindi, Bayi muleja muntu chuma chimunamonuku, chiŋa Mwana kaMuntu nasaŋuki dehi mudi afu.
Atumbanji twindi hiyakumwila nawu, Indi ichi chelaŋawu ansoneki, nawu chiŋa Elija akasambila kwinza?
Yena hakuyakula nindi, Chalala Elija wakenza, wakafuntisha cheŋi yuma yejima muyadiŋi.
Ilaŋa nukuyileja nami Elija wenza dehi, hiyamwilukiluku, amukoŋeli mwatweluwu nyichima yawu mwejima. Chenochu nawa dichi chakamukabishawu Mwana kaMuntu.
Dichi atumbanji hiyakwiluka nawu nateni Yowanu Njimiki.
Chanashikuwu kwizaza dawantu, hikukwinza muntu wumu nakumufukamina,
nindi, Mwanta, amutiyili mwanami luwi, muloŋa himukwachinkonya, wakabaŋa nankashi, wadimbukilaŋa kakavulu mukesi, kakavulu nawa mumenji.
Namuleta kudi atumbanji tweyi, anakaŋanyi kumuuka.
Yesu hakwakula nindi, Enu chisaka chela nikubula kukuhwelela, nikuluwa, nukwikala nenu nyaka yiŋahi? Nukukabakana nenu nyaka yiŋahi? Muletenu kunu kudami.
Yesu hakumuhoshola, ndemoni amufuma nikumufuma; owu kansi akola nihohenohu.
Atumbanji hiyakwinza kudi Yesu kwakankawawu nawu, Etu twakaŋenyadi kumufumisha?
Yena hakuyila nindi, Muloŋa wowu wakukuhwelela kwenu kwantesha; muloŋa nukuyileja chalala nami, neyi mukweti kukuhwelela kwakweseka nakambutu kanyanya, mwadi kuyila mpidi iyi nenu, Tutulukaku kunu wuyi kuna, yadi kututuluka. Kwosi chuma chimwadi kukaŋanyaku.
Ilaŋa wudi neyi iwu hiyafumaŋa tuhuku; kufuma chiŋa nakulombela nakuleka kudya.
Chashakaminuwu muŊaliliya, Yesu hakuyila nindi, Mwana kaMuntu akamwinka mumakasa awantu,
akamujaha; hetaŋwa damuchisatu wakasaŋuka mudi afu. Wena hiyakuneŋa nankashi.
Chanashikuwu kuKaperinamu, owu atambwilaŋa musonku hiyakwinza kudi Petulu nawu, Nkuluŋaŋa yenu walambulaŋa musonku waTembeli, tahindi?
Yena nindi, Eŋa walambulaŋa. Chaneŋiliyi mwitala, Yesu hakusambila kumwihula nindi, Eyi Shimona, indi eyi wunatoŋojokidi? Anyanta ahanu hamaseki atambulaŋa musonku hela mulambu kudanyi? Kudi anyanawu tahindi kudi antu acheŋi?
Cheliliyi nindi, Kudi antu acheŋi, Yesu hakumwila nindi, Komana anyana anayiŋi kwawu.
Hitunakeŋi kuyihilishaku, dichi yaku kwijiya, wakombilumu ilowa, inshi yiwukusambila kulowa wakayasamishi mukanwa, wakawanamu mali, wakayinonumu, wakayinki, himusonku wetu nineyi ninami.
Mpinji yoyenoyu atumbanji hiyakwinza kudi Yesu nawu, Nabadiki akwawu muwanta wamwiwulu hinyi?
Hakutambika mwana wanyanya, hakumusha mukachi kawu,
nindi, Nukuyileja chalala nami chiŋa mubalumuka, mwikali neyi anyana anyanya, mukunkulwayi himwakatwesha kwiŋila muwanta wamwiwuluku.
Dichi yowu wukudizoza neyi mwana wanyanyiwu, diyi nabadiki muwanta wamwiwulu.
Nimuntu wukutambula mwana wanyanya wumu wudi neyi iwu mwijina dami, nantambulami;
hakwila muntu wukudimbwisha wanyanya wumu wahadi wenawa ankuhwelelami, chikuwaha kumukasila ilola dakuhalila deneni kunshiŋu, hikumujiyisha mwinyiŋi damukaluŋalwiji.
Oyu yihuŋu yakamona matuŋa ahanu hamaseki nansaŋu jakudimbwisha! Muloŋa nsaŋu jakudimbwisha jakenza hohu; ilaŋa oyu yihuŋu yakamona muntu wukujileta!
Neyi chikasa cheyi, hela mwendu weyi wakudimbwishaŋa wuketuli, wuwunatili kwakulehi naneyi; chinawahi kwiŋila muwumi nawufwayi hela nakubalakata kubadika kukunatila mukesi kahayanyaka wudi namakaseyi ayedi, hela nanyendu yeyi yiyedi.
Neyi disu deyi dakudimbwishaŋa ditubuli, wudinatili kwakulehi naneyi; chinawahi kwiŋila muwumi nadisu dimu kubadika kukunatila mukesi kamukaluŋa kachinana namesu ayedi.
Babalenu mubuli kudiwula hela mwana wanyanya wumu wudi neyi iwu; muloŋa nukuyileja nami akweti aŋelu jawu atalaŋa mafuku ejima kumesu aTata yami wekala mwiwulu.
Muloŋa Mwana kaMuntu nenzi nakwamwina ajimbala.
Munatoŋojoki ŋahi? Neyi kudi muntu wukweti nyikoku yindi nkulakaji (100), neyi hanapwapuki wumu, abuli kushiya makumi atanu nawana natanu nawana (99), ayi kumapidi nakukeŋakeŋa owu napwapuki, tahindi?
Wamba kela wukumuwana, nukuyileja chalala nami, wukuzaŋalala namukoku owu chakubadika awa makumi atanu nawana natanu nawana (99) abulili kupwapuka. 
Dichi muchima waTata yenu wudi mwiwulu hanakeŋi mwana wanyanya wudi neyi iwu kunoŋaku.
Neyi manakweyi nakuputoli, yaku wumukonkololi mwanaluwiyi kwakankawenu; neyi wukukutiya, wunamukoki dehi manakweyi.
Ilaŋa neyi kwonti kwindi kukutiya, yakuku namuntu wumu hela nawantu ayedi, kulonda mazu ejima akakoleli kutunwa twawayinsahu ayedi hela asatu.
Neyi kwonti kwindi kutiyilila wena nawa, lejaku chipompelu; neyi saŋa adikaŋilayi, kutiyilila chipompelu nehi, mufwanishi kweyi neyi himukwanshidi, hela neyi nsonkeshi.
Nukuyileja chalala nami, yuma yimwakakasa hanu hamaseki, nimwiwulu akayikasa; yuma yimwakasubula hanu hamaseki, nimwiwulu akayisubula.
Cheŋi nawa nukuyileja nami, neyi hadi akwenu ayedi akutiyaŋana kulombela chuma hanu hamaseki, akayililachu kudi Tata yami wudi mwiwulu.
Muloŋa kúnapompi hela ayedi hela asatu mwijina dami, diku kunidi mukachi kawu.
Henohu Petulu hakwinza nakumwila nindi, Mwanta, mapampa kaŋahi akamputolayi manakwami, ami nimwanakenaŋa ho-o? Kakashika mumapampa katanu nakayedi, tahindi?
Yesu hakumwila nindi, Hinukukuleja nami kakashiki mumapampa katanu nakayedi hohuku; ilaŋa nami kakashiki mumakumi atanu nayedi, mapampa katanu nakayedi (70x7).
Dichi wanta wamwiwulu wudi neyi mwanta wumu wakeŋeli kushinshika nyikudi yawanduŋu jindi.
Chatachikiliyi kuyishinshika, hiyakumuletela muntu wamudiilili mukudi wamali, makombakaji ikumi (10,000). 
Chijinamukaŋi kufuta, nkaka yindi hakuyileja nindi mulandishenu niyena, niŋodindi, nianyanindi hamu, niyahetayi yejima, akafuti.
Dichi owu nduŋu hakudinata hamaseki, hakumulembelela nindi, Mwanta awundishi muchima, nakakufuta yejima.
Nkaka yanowu nduŋu hakumutiyila wushona, hakumuumbaku, hakumwanakena mukudi owu.
Ilaŋa owu nduŋu chanedikiyi, hakumona mukwawu nduŋu nindi wadiŋi nindi namukudi wankulakaji (100) yamali, hakumukwata, amukwata nihanyidiwu, nindi, Futaku mukudi weyi.
Dichi owu mukwawu nduŋu nindi hakudinata hamaseki, hakumulembelela nindi, Wundishaku muchima, nakakufuta.
Yena kwonti kwindi, hakuya nakumusha mukaleya, nindi kufumamu chiŋa wunafuti mukudi wejima.
Akwawu anduŋu nindi chanamonuwu ochu cheliliyi, hiyakuneŋa nankashi, hiyakwinza nakumuleja nkaka yawu yuma yejima.
Nkaka yindi hakumutambika, hakumwila nindi, Eyi nduŋu watama, ami nakwanakena mukudi wuna wejima nachina chiwanlembelela;
eyi kutiyila mukwenu nduŋu neyi luwi, neyi china chinakutiyilami nehi?
Nkaka yindi hakumuzuwila, hakumwinka kudi akwakubabesha, nindi kufumamu chiŋa nafuti mukudi wejima.
Dichi chakayilayi nawa niTata yami wamwiwulu, neyi enu mukubula kwanakena anakwenu nyiloŋa yawu munyichima yenu.
Dichi chelili Yesu nakumishi dehi mazu awa, hakufuma kuŊaliliya, hakuya kumutamba wawaYudeya wakwishinadi daYodana.
 Mazaza awantu aweni hiyakumulondela; hakuyuukila kwenoku.
AFwarisewu hiyakwinza kudi yena nakumweseka nawu, Muntu kuseŋa iŋodindi hansaŋu jejima chaloŋa, tahindi?
Yena hakuyakula nindi, Himunataŋi nsaŋu yakwila nawu, wáyileŋeli hatachi,
nindi,
Hiyadi cheŋi ayeduku, adi wumu. Dichi ánabombuwu kudi Nzambi, bayi ayambula kudi muntuku.
Wena hiyakumwila nawu, Indi Mosi wayilejelelidi nindi ayinki mukanda wakuseŋa, akamuseŋi tuhu?
Yesu hakuyila nindi, Mosi kuyiteja kuseŋa aŋodijenu chafumini hanyichima yenu yachinchika; ilaŋa kufumisha hatachi hichadiŋi chochochuku.
Nukuyileja nami, yowu wukuseŋa iŋodindi, chiŋa namuloŋa wawujila hohu; hakusumbula wacheŋi, neli wuvumbi, nimuntu wukusumbula mumbanda anaseŋuwu neli wuvumbi niyena.
Atumbanji hiyakumwila nawu, Neyi nsaŋu yamuntu naŋodindi yidi chochichi, komana kusumbula hichachiwahuku.
Ilaŋa yena hakuyila nindi, Antu ejima hiyakutwesha kwiteja izu iduku, chiŋa anenkuwu hohu.
Muloŋa kudi afwa mwitala chakuvwalika nachu mumavumu awamama jawu; kudi afwa mwitala chakuyila kudi antu; kudi nawa anadilishi awenawu kwikala neyi afwa mwitala hansaŋu yawanta wamwiwulu. Yowu natweshi kutambula izwidi, atambuli.
Henohu hiyakumuletela anyana anyanya, kulonda ayinaŋiki makasindi ayilombeleli; atumbanji hiyakuyihoshola.
Yesu nindi, Itejenu anyana anyanya, bayi muyilekesha kwinza kudamuku, muloŋa wanta wamwiwulu wawena adi chochichi.
Hakuyinaŋika makasindi, hakufumaku.
Kutala, kudi yena hikukwinza muntu wumu nindi, Eyi Nkuluŋaŋa, chumanyi chachiwahi chinakela kulonda nakamoni wumi wahayanyaka?
Yena hakumwila nindi, Wunaŋihwilidi yuma yayiwahi? Muwahi wuduku wumu hohu; neyi wunakeŋi kwiŋila muwumi, hembaku nshimbi.
Hakumwila nindi, Nshimbinyi? Yesu nindi,
 Lemeshaku tata yeyi nimama yeyi;
Owu mukwenzi weyala hakumwila nindi, Yuma yejimiyi nayihemba dehi, kunashalidi?
Yesu hakumwila nindi, Neyi wukukeŋa kwikala walala chikupu, yaku wulandishi yiwudi nayu, wakayinki atuzweŋi, wakaheti maheta amwiwulu, winzi wunlondaŋa.
Owu mukwenzi chanatiyiyi izu odu, hakufumaku nakuneŋa; muloŋa wadiŋi muntu waheta maheta amavulu.
Yesu hakuyila atumbanji twindi nindi, Nukuyileja chalala nami, mukwakuheta kwiŋila muwanta wamwiwulu chakala.
Nukuyileja cheŋi nami, ŋameli kuhanuka mudisu dandoŋu chaswayi, hakwila mukwakuheta kwiŋila muwanta waNzambi chakala. 
Chanachitiyuwu, atumbanji hiyakuhayama nankashi nawu, Indi dinu wukutwesha kuhanda hinyi?
Yesu hakuyitala, hakuyila nindi, Chumichi chikukaŋanya muntu, hakwila yuma yejima yinatwesheki kudi Nzambi.
Petulu hakumwakula henohu nindi, Tala, etu tunashiyi yuma yejima, tunakulondeli; indi etu twakatambuladi?
Yesu hakuyila nindi, Nukuyileja chalala nami, hakuleŋa kwakwiha chakashakamayi Mwana kaMuntu hetanda dawanta dalubanji lwakulema kwindi, enu nawa munanlondami mwakashakama hamatanda awanta ikumi nayedi (12), nakusompesha nyunza yaIsarela ikumi nayiyedi (12).
Ejima anashiyi hela matala, hela anakwawu, hela ahelawu, hela atata jawu, hela amama jawu, hela anyana, hela maha, hansaŋu yejina dami, akatambwilamu nkulakaji (100), akaswana niwumi wahayanyaka.
Ilaŋa amavulu akusambila akekala akukuminina, niákukuminina akekala akusambila.
Muloŋa wanta wamwiwulu wudi neyi ndimi, wamenekeli budidi nakufumba akwakukalakala kulonda ayitemeshi mwitempa dindi danyivinyu.
Chanatiyaŋaniyi nawakwakukalakala kuyinka idali dimu dimu mwifuku, hakuyitemesha mwitempa dindi danyivinyu.
Hakwidika cheŋi kwakwihi nampinji yamuchisatu (09:00 hrs), hakumona amakwawu endemajala tuhu kuwulandilu.
Hakuyila nindi, Ninenu nawa yenu mwitempa danyivinyu, nukuyifweta mwaloŋa. Hiyakuya.
Hakwidika cheŋi kwakwihi nampinji yamuchitanu nayimu (12:00 hrs), nimpinji yamuchitanu nayiwana (15:00 hrs), hakwila mwomumu.
Kwakwihi nampinji yamwikumi nayimu (17.00 hrs) hakwidika, hakuwana amakwawu anemani, hakuyila nindi, Mudi nakwimajaliladi kunu mwaana wejima chakadi nyidimu?
Hiyakumwila nawu, Hikudi muntu natwinki mudimuku. Hakuyila nindi, Ninenu nawa yenu mwitempa. 
Chikuneli melela, owu mukwetempa hakumwila nhembi yindi nindi, Tambikaku akwakukalakala wuyinki wulooku wawu, wutachikili kudi ákuminina, ndo-o nikudi ásambila.
Chanenzuwu owu enkeluwu mudimu kwakwihi nampinji yamwikumi nayimu (17:00 hrs), hiyakutambula idali dimu dimu.
Chanenzuwu owu asambilili, hiyakutoŋojoka nawu tukutambula wulooku wabadika, niwena nawa hiyakutambula mwomumu, idali dimu dimu.
Chanatambuluwu, hiyakumutobela mweni itempa,
nawu, Awa akuminina anakalakali mpinji yimu hohu, eyi wuyesekeji nanetu tunakabakani mwaana wejima ninkanza yetu?
Yena hakwakula, hakwila mwinawu wumu nindi, Eyi mukwetu, hinakutamishuku; hitwatiyaŋana naneyi idali dimuku?
Nonaku idali deyi, wuyaŋa kweyi; ami aweni nakeŋi kuyinka awa akuminina neyi chinakwinkeyi.
Chinjila kwila muchima wami nayuma yami, tahindi? Wunatiyi ichima nanichi chinabula wujindu, tahindi?
Dichi ákukuminina akekala akusambila, ákusambila akekala akukuminina.
Yesu chayilaŋayi nakukanduka kuYerusalema, hakutwala atumbanji ikumi nayedi (12) hambadi omu munjila,
hakuyila nindi, Talenu, hitukuya nakukanduka kuYerusalema. Mwana kaMuntu akamufukejela kudi akulumpi jawatupristu nikudi ansoneki, akamwinka muloŋa wakwila nawu afwi hohu.
Akamwinka nikudi aJentili akamusehi, akamuvupoli, akamupopeli hakulusu; itaŋwa damuchisatu wakasaŋuka.
Kudi yena hikukwinza mama yawanyana kaZebedewu hamu nawanyanindi, hakufukama kudi yena, amulombi chuma chimu.
Yena hakumwila nindi, Wunakeŋidi? Yena mumbanda hakumwila nindi, Hoshaku izu dakushakamisha awa anyanami ayedi muwanta weyi, wumu kuchikasa cheyi chachidiilu, mukwawu kuchikasa cheyi chachimunswa.
Yesu hakwakula nindi, Chuma chimunalombi himunachilukuku. Mukutwesha kunwa mulupasa lunukukeŋa kunwami, tahindi? Hiyakumwila nawu, Tukutwesha.
Hakuyila nindi, Chalala mwakanwa mulupasa lwami, hakwila kushakama kuchikasa chami chachidiilu, hela kuchikasa chachimunswa, hichuma chakuyinkamuku, chambala chawáloŋeshelawu dehi kudi Tata yami.
Awa ikumi chanachitiyuwu, hiyakutiya kutama nankashi nanowu ayedi avwalika ivumu dimu.
Yesu hakuyitambika nindi, Mweluka dehi anyanta jawaJentili chayiyuulaŋawu; niantu awu alema chekalaŋawu nawanta hadi wena.
Ilaŋa mukachi kenu bayi chakekala chochochuku; yowu wukukeŋa kwikala muneni mukachi kenu ekali mukwakuyikalakela;
yowu wukukeŋa kwikala mukwakubadika mukachi kenu ekali nduŋu yenu.
Muloŋa chalala chenjiliyi Mwana kaMuntu halondeli nindi akamukalakeluku, ilaŋa nindi akakalakeli akwawu, akenki wumi windi wakukuula nachu antu amavulu. l2
Chadiŋi nakufumawu muYeriku, izaza dawantu hidikumulondela.
Kutala amputamesu ayedi anashakami kunsa yanjila, chanatiyuwu nawu Yesu hakuhita, hiyakubilela nawu, Eyi Mwanta, mwana kaDavidi, tutiyili luwi.
Izaza hidikuyihoshola nawu, Mwenenu nzo-o. Ilaŋa wena asweja nikubilela nawu, Eyi Mwanta, mwana kaDavidi, tutiyili luwi.
Yesu hakwimana ku-ka, hakuyitambika nindi, Munakeŋi niyilili chumanyi?
Hiyakumwila nawu, Mwanta, atutoneshi mesu etu.
Yesu hakuyitiyila wushona, hakuyikunka kumesu awu; atona nihohenohu, hiyakumulondela.
Chanaswiluwu kwakwihi naYerusalema, anashiki dehi kuBetefwaji, kumpidi yaOliveta, Yesu hakutemesha atumbanji ayedi,
nindi, Yenu mumukala wudi kumbidi wuna, chimukushika mukuwana chimbulu anamukasi, wudi namwanindi, mwakayikasununi, mwakanleteluwu.
Neyi hadi muntu wukuyihula, mukwila nenu, Mwanta diyi nayikeŋi; wukuyitemesha hohenohu.
Chumochu chalondeli kulumbulula mwahosheliyi kaprofwetu,
nindi,
Atumbanji hiyakwila mwayilejeliyi Yesu;
hiyakuleta chimbulu nimwanindi, hiyakunona mahinawu, hiyakushahu; yena hakukandamahu.
Antu amavulu amwizaza dawantu hiyakwala mahinawu munjila, amakwawu hiyakukunkula nyitayi kunyitondu hiyakwala munjila.
Mazaza atwamininuku, nialondelelaŋa munyima hiyakubilela nawu,
Chaneŋiliyi muYerusalema, ŋanda yejima yivwakuka niipumba nawu, Yeniwu hinyi?
Mazaza nawu, Diyi kaprofwetu Yesu wakuNazareta wamuŊaliliya.
Yesu hakwiŋila muTembeli yaNzambi, hakutemunamu ejima alandishilaŋa nialandililaŋa muTembeli, hakuhinona nijimesa jawakwakuhimpa mali, nimatanda áwadiŋi nakulandisha tutela.
Hakuyila nindi, Anasoneki nawu,
Amputamesu niayifwayi hiyakwinza kudi yena muTembeli, hakuyuuka.
 Akulumpi jawatupristu niansoneki chanamonuwu yuma yakuhayama yeliliyi, nianyana akubilela muTembeli nawu, Kisu kisu, wamwinu winzi eyi mwana kaDavidi; hiyakutiya kutama nankashi.
Hiyakumwila nawu, Eyi wunatiyi chakuhoshawu? Yesu hakwakula nindi, Eŋa; ochu cheliluwu nawu,
Hakuyishiya, hakufuma muYerusalema, hakuya nakukama kuBetani.
Chadiŋi nakufuntayi kuŋanda nabudidi, hakutiya nzala.
Hakumona mutondu wachikuyu kumbadi yanjila, hakuyaku, kuwanaku chuma nehi, kwamafu hohu. Hakuwuhosha nindi, Kunyaka yejima bayi wakasoŋa cheŋi nyikabuku. Hohenohu mutondu wachikuyu wuuma nichawu.
Atumbanji chanachimonuwu hiyakuhayama nawu, Iwu mutondu O chiwunanyakali kuuma!
Yesu hakuyakula nindi, Nukuyileja chalala nami, neyi mukweti kukuhwelela kwakadi kutadika, himukwila ichi chaneluwu mutondu wachikuyu hohuku; hela kwila mpidiyi nenu, Tutulukaku, natikaku mwijiya; chikwikala.
Yuma yejima yimukulombela nakukuhwelela mukuyitambula.
Chaneŋiliyi muTembeli, akulumpi jawatupristu niakulumpi jawantu hiyakwinza kudi yena hadiŋi nakutaŋishayi antu nawu, Eyi welaŋa yumiyi nawantanyi? Indi nakwinki wanta wakwila yumiyi hinyi?
Yesu hakuyakula nindi, Ninami nawa nukuyihula kadizu kamu; neyi mukuŋakula, ami nawa nukuyileja wanta wunelaŋa nachu yumiyi.
Nami, kujimika kwaYowanu kwafumini kudihi? Kwakwiwulu, tahindi kwakudi antu? Hiyakudihujola muntu namukwawu nawu, Neyi tukwila netu kwakwiwulu, wukutwila nindi, Indi dinu mwalekelelidi kumukuhwelela?
Kwinza neyi tukwila netu kwakudi antu, chikweti woma wezaza dawantu, muloŋa antu ejima elaŋa nawu Yowanu hikaprofwetu.
Hiyakumwakula Yesu nawu, Kwiji, etu kwiluka nehi. Niyena hakuyila nindi, Ninami nawa hinukuyileja wanta wunelaŋa nachu yumiyuku.
Indi enu munatoŋojokidi? Muntu wumu wadiŋi nawanyanindi amayala ayedi. Hakwinza kudi wakusambila nindi, Mwanami, yaku nakukalakala mwitempa danyivinyu lelu.
Yena nindi, Kwonti kwami. Kutwala muna hakubalumuka hakuya.
Hakwinza kudi wamuchiyedi, hakumwila mwomumu. Yena hakumwakula nindi, Nukuya mwanta. Ilaŋa kuya nehi.
Awa ayedi, welili muchima watata yawu wumwodihi? Nawu, Wákusambila. Yesu hakuyila nindi, Nukuyileja chalala nami, ansonkeshi nawayivumbi akwiŋilaŋahu dehi muwanta waNzambi, enu mukushalahu.
Muloŋa Yowanu wenjili kudenu munjila yakuloŋa, enu himwamwitiyiluku, ilaŋa ansonkeshi nawayivumbi amwitiyili; enu chimwachimweni, kubalumuka munyichima yenu mumwitiyi nehi.
Tiyenu chishimu chikwawu nawa. Kwadiŋi mwiniitala wumu wadimini itempa danyivinyu, hakukolekaku ikoli, hakupunda mwakukamwina vinyu, hakutuŋa kaposhi, hakudishila akwakudima, hakuya kwituŋa dacheŋi.
Chakeŋeli kushika chilaaka chanyikabu, hakutemesha anduŋu jindi kudi akwakudima nindi akamutambwili nyikabu yindi.
Akwakudima hiyakukwata anduŋu jindi, wumu hiyakumweta, mukwawu hiyakumujaha, mukwawu hiyakumwasa malola.
 Hakutemeshaku cheŋi nawa anduŋu amakwawu asweja kuvula, ákusambila antesha, hiyakuyikoŋa mwomumu.
Ilaŋa nkumininaku hakuyitemeshela mwanindi, nindi, Akamwakama mwanami.
Ilaŋa owu akwakudima chanamonuwu mwanindi, hiyakuhosha muntu namukwawu nawu, Iwu diyi nswana; tumujahenu, tutambuli wuswana windi.
Hiyakumukwata, hiyakumunatila hanzi yetempa danyivinyu, amujaha nikumujaha.
Indi chakenzayi owu mukwetempa danyivinyu, wakayila ŋahi owu akwakudima?
Hiyakumwila nawu, Owu antu atama wakayijilumuna chakadi luwi, itempa danyivinyu wakadishila akwakudima acheŋi akamwinkaŋa nyikabu yindi hayilaaka yayu.
Yesu hakuyila nindi, Chasonekawu munyikanda yajila nawu,
Dichi nukuyileja nami, wanta waNzambi akayamukawu, akawinka munza wakasoŋaŋa nyikabu yawu.
 Muntu wukuholokela helolidi wukukotoka kotu kotu; hakwila muntu akaholokelawu kudi ilolidi dakamufukumuna neyi lunkuŋu.
Akulumpi jawatupristu niaFwarisewu, chanatiyuwu yishimu yindi eluka nikwiluka nawu nateni etu.
Chakeŋeluwu kumukwata, atiyili woma wamazaza awantu, muloŋa antu elilaŋa nawu hikaprofwetu.
Yesu hakuyakula cheŋi nayishimu,
nindi, Wanta wamwiwulu wunafwani neyi mwanta wumu, watelekeleli mwanindi weyala mawija akusumbwisha.
 Hakutemesha aŋamba jindi ayi nakutambika ákaninuwu dehi kwinza kumawija; wena kwonti kwawu kwinza.
 Hakutemeshaku cheŋi aŋamba amakwawu nindi, Kayilejenu ákanawu nenu, Mawijami naloŋeshi dehi, najahi dehi aŋombi jami, niayimuna jami anuna, yuma yejima yinawahi dehi, inzenu kumawija.
Ilaŋa wena hiyakuchidiwula, hiyakudiyila iwu kwiha dindi, mukwawu kumawuseyindi.
Ánashali hiyakukwata aŋamba jindi, hiyakuyikoŋa chatama, hiyakuyijahola.
Owu mwanta hakuzuwa, hakutemesha mashidika indi, hakujilumuna wenowu ambanji, ocha niŋanda yawu.
Hakuyila aŋamba jindi henohu nindi, Mawijami anawahi dehi, hakwila awa akaninuwu hiyanateluku.
Dichi yenu kumaakenu anyikwakwa; ejima mukumona muyitambiki enzi kumawija.
Owu aŋamba hiyakuya munyikwakwa nakupompesha antu amwenuwu ejima, niatama niamawahi; kumawija kwinzala nienyi to-o.
Owu mwanta chaneŋiliyi nakutala enyi, hakumonamu muntu nabuli kuvwala chikowelu chamawija akusumbwisha.
Hakumwila nindi, Eyi mukwetu, munu wuneŋilumu ŋahi chakadi chikowelu chamawija? Yena kumona mwakuhosha nehi.
Mwanta hakuyila aŋamba jindi henohu nindi, Mukasenu nikumakasa nikunyendu, mumunatili kumwidima wahanzi, kwakekala kudila nikudisumona kumaji.
Muloŋa kutambika anatambiki amavulu, hakwila kutonda anatondi antesha.
Henohu aFwarisewu hiyakuya nakutiyashana mwakumutila kunsaŋu jakuhoshayi.
Hiyakumutemeshela atumbanji twawu hamu nawakwaHerodi nawu, Eyi Nkuluŋaŋa, etu tuneluki netu eyi wumuntu walala, wataŋishaŋa antu njila yaNzambi mwalala hohu, hiwakamaŋa muntuku, hiwatalaŋa kumesu amuntuku.
Dichi tuleji; kusonka kudi Kesari wunachitoŋojoki neyi chaloŋa, tahindi?
Yesu welukili mwataminawu, hakuyila nindi, Mukuŋesekeladi, enu amfwikiji?
Nlejenu mali akusonka nachu. Hiyakumuletela idali dimu.
Hakuyila nindi, Ichi chifwikija chanyi? Niniji nsona janyi?
Hiyakumwila nawu, jaKesari. Yena hakuyila nindi, Dichi yuma yaKesari inkenu Kesari; yuma yaNzambi inkenu Nzambi.
Chanachitiyuwu hiyakuhayama, amushiya nikumushiya, hiyakuya.
Ifuku odu kudi yena hikukwinza aSadusi, elaŋa nawu afu hiyasaŋukaŋaku;
hiyakumwihula nawu, Eyi Nkuluŋaŋa, Mosi welili nindi, Neyi muntu wukufwa chakadi kushiya anyana, iŋodindi akamusumbuli kudi manakwindi kulonda akavweli manakwindi anyana.
Dichi etu twadiŋi nawamayala atanu nayedi ivumu dawu dimu; wákusambila wasumbwili mumbanda, wafwili chakadi kushiya anyana, hakumushiyila manakwindi iŋodindi.
Niwamuchiyedi, niwamuchisatu mwomumu, ndo-o nikudi wamuchitanu nachiyedi.
Nkumininaku nimumbanda afwa nikufwa.
Dichi hamba kasaŋukawu afu, awa atanu nayedi, yeniwu mumbanda wakekala iŋodawumwodihi? Muloŋa wejima wawu amusumbwili.
Yesu hakwakula nindi, Mwenda muluwa; kuluwa kwenu kunafumi hakubula kwiluka nyikanda yajila, hela ŋovu yaNzambi.
Muloŋa hamba kasaŋuka afu hikwakekala kusumbula hela kusumbukaku; akekala neyi chaduwu aŋelu mwiwulu.
Hakwila nsaŋu yakusaŋuka kwawafu, ochu chahosheliyi Nzambi nanenu,
nindi,
Mazaza awantu chanachitiyuwu hiyakuhayama kutaŋisha kwindi.
AFwarisewu chanatiyuwu nawu namweneshi aSadusi, hiyakudipompesha.
Mwinawu mukwanshimbi wumu, hakumwihula mazu akumweseka,
nindi, Eyi Nkuluŋaŋa, nshimbi yabadika nshimbi jejima nshimbinyi?
Hakumwila nindi,
Diyi nshimbi yakusambila yabadika kulema.
Kudi nawa yamuchiyedi yafwana neyi iyi nawu,
Hanshimbi iji jiyedi dihu halemena nshimbi yejima niatuprofwetu ejima.
Hadiŋuwu aFwarisewu achidi apompa hamu, Yesu hakuyihula,
nindi, Kristu munamutoŋojoki nenu wudi ŋahi? Himwana kanyi? Wena hiyakumwakula nawu, Himwana kaDavidi.
Hakuyila nindi, Indi Davidi hadiŋiyi nakuhosha mudi Spiritu namutenenidi nindi Mwanta?
heliliyi nindi,
Davidi amutena nindi Mwanta, wukutwesha ŋahi kwikala mwanindi?
Hikwadiŋi muntu watwesheli kumwakula izu nidimuku; kufuma kwifuku odu hikwadiŋi muntu wadiŋi nawulobu wakumwihula yuma yikwawuku.
Henohu Yesu hakuhosha namazaza awantu niatumbanji twindi hamu,
nindi, Ansoneki nawaFwarisewu ashakama hetanda daMosi,
dichi ilenuŋa yuma yejima yakuyitaŋishawu muyihembi, ilaŋa bayi mwimbujolaŋa mwelaŋawuku; muloŋa akuminaŋa dakuhosha hohu, kwilamu nehi.
Mwamweni, akasaŋa yisenda yalema yakala kusenda, hiyakutwika antu hamafwiji, hakwila awenawu kwonti kwawu kuyiswija hela namunu wawu.
 Nyidimu yawu yejima ayililaŋa yowu kwila nawu ayimoni kudi antu, enda atohesha tunyikanda twakukasa hamahamawu, ninyikundulu yakumahinawu.
Kuyawija akeŋa kushakama halema, nimumashikola akeŋa kushakama hamatanda alema.
Akeŋa kuyimwosha kuwulandilu, akeŋa kuyitena kudi antu nawu Rabi, Rabi.
Enu kwenu bayi ayitenaŋa nawu Rabuku, muloŋa Nkuluŋaŋa yenu wumu hohu, wejima wenu ivumu denu dimu.
Bayi mutenaŋa muntu hanu heseki nenu tata yetuku, muloŋa Tata yenu wuduku wumu hohu, yowu wamwiwulu.
Bayi ayitenaŋa nawa nawu anlomboluku, muloŋa Nlomboli yenu wuduku wumu hohu, diyi Kristu.
Ilaŋa wábadika mukachi kenu ekali mukwakuyikalakela.
Muntu wukuditohesha akamukehesha, muntu wukudikehesha akamutohesha.
Oyu yihuŋu yimwakamonenu ansoneki nawaFwarisewu, amfwikiji! Mwenzelelaŋa akwenu hanzi yawanta wamwiwulu; muloŋa enu aweni himweŋilaŋa mwoku, hela akeŋa kwiŋila himwayitejaŋa kwiŋilaku.
Oyu yihuŋu yimwakamonenu ansoneki nawaFwarisewu, amfwikiji! Mwadyaŋa matala awambanda amfwila, himukulombela kulombela kwakudimbana kwakwila lombele-e; dichi akayitanyisha chakubadika.
Oyu yihuŋu yimwakamonenu ansoneki nawaFwarisewu, amfwikiji! Mwahitaŋanaŋa nikumenji nikumpata kulonda kubalumuna muntu wumu ekali kaYudeya; chakwilayi chochochu, himukumwilisha mukwakaluŋa kachinana wakubadika enu muyedi.
Oyu yihuŋu yimwakamonenu anlomboli amputamesu! Mwelaŋa nenu, Muntu wukusanyika Tembeli hakweti nsaŋuku; hakwila wúkusanyika wuru waTembeli, nenu diyi wukweti nsaŋu.
Enu mwabula maana, amputamesu! Yabadika yika? Wuru, tahindi Tembeli yajilika wuru?
Cheŋi nenu, Muntu wukusanyika kameŋa kakulambwila hakweti nsaŋuku; hakwila wúkusanyika chamukunkulu chiduhu, nenu diyi wukweti nsaŋu.
Enu amputamesu, yabadika yika? Chamukunkulu, tahindi kameŋa kakulambwila kajilika chamukunkulu?
Dichi muntu wukusanyika kameŋa kakulambwila nasanyikili kumu niyuma yejima yiduhu.
Nimuntu wukusanyika Tembeli nasanyikili kumu niwáshakamamu.
Nimuntu wukusanyika iwulu nasanyikili kumu niitanda daNzambi dawanta, niwáshakamahu.
Oyu yihuŋu yimwakamonenu ansoneki nawaFwarisewu, amfwikiji! Mwamwinkaŋa Nzambi mulambu wandúŋu wamwikumi, niwanyitondu yamavumba amawahi, niwakasakwa; munaleki kwila yuma yanshimbi yalema, kwokusompa, niluwi, nikukuhwelela. Neyi mwelaŋa yeniyi, niyikwawu himwadi kukaŋanya kuyilaku.
Enu anlomboli amputamesu! Mwakelulaŋa ŋweneni, hakwila ŋameli himukuminya.
Oyu yihuŋu yimwakamonenu ansoneki nawaFwarisewu, amfwikiji! Mwatookeshaŋa hanzi yalupasa nacheŋa, hakwila mukachi chochimwadisoma nanyilami nikubajama.
Eyi kaFwarisewu wamputamesu, sambilaku kutookesha mukachi kalupasa nacheŋa, kulonda nihanzi hatooki nawa.
Oyu yihuŋu yimwakamonenu ansoneki nawaFwarisewu, amfwikiji! Mudi neyi majamu akupembeja, amwekana lubanji hanzi, hakwila mukachi mwenzala mafwaha awafu, niwuzondu wejima.
Dichi ninenu nawa, hanzi mwamwekana kuloŋa kudi antu, hakwila mukachi mwenzala niwumfwikiji nikuluwa mbe-e.
Oyu yihuŋu yimwakamonenu ansoneki nawaFwarisewu, amfwikiji! Mwatuŋaŋa majamu awatuprofwetu, mwawahishaŋa majamu awakwakuloŋa;
mwelaŋa nenu, Neyi twadiŋi hamafuku adiŋuwu ankakulula jetu, mutenowu hitwatiyashanini nawu kupwekesha mashi awatuprofwetuku.
Dichi munadishimuni wunsahu enu aweni, nenu muyanyana kanawa ajahili atuprofwetu.
Dichi wanishenu kwenu mwesekeleli ankakulula jenu.
Enu atupela, enu anyana katubandayula, mukupuluka ŋahi kukutanya kwamukaluŋa kachinana?
Talenu, nukuyitemeshela atuprofwetu, niakwamaana, niansoneki; amakwawu mwakayijaha nakuyipopela hamakulusu; amakwawu mwakayivupolela mumashikolenu, mwakayikabisha, aya mukaliwu ayikabisha, aya mukaliwu ayikabisha;
kulonda mwakamoni muloŋa wamashi awantu aloŋa ejima apwekesheluwu hanu hamaseki, kufumisha kumashi aAbeli, wadiŋi muntu waloŋa, ndo-o nikumashi aZekariya mwana kaBarakiya, mwajahilili hakachi kamwajila nakameŋa kakulambwila.
Nukuyileja chalala nami chisakichi chakamona yuma yejimiyi.
Eyi Yerusalema, Yerusalema, wajahaŋa atuprofwetu, waasaŋa malola antu akutemeshelaŋawu! O mapampa kuvula inakeŋeli kukuŋwija anyaneyi neyi chakuŋwijaŋayi chaadi anyanindi mumpuula jindi, enu kwenu kwonti kwenu!
Talenu itala denu anayishilidu dehi, dineli dehi kwachihembi hohu.
Muloŋa nukuyileja nami, kufumisha hanu himwakanmona cheŋuku, kunmona chiŋa himwakela nenu,
Yesu hakwidika muTembeli. Hadiŋiyi nakuya munjila yindi, atumbanji twindi hiyakwinza kudi yena nakumuleja matala aTembeli. 
Yena hakwakula nindi, Munamoni yuma yejimiyi? Nukuyileja chalala nami, kunu hikwamba kashala ilola nidimu dakanaŋamana helola dikwawu dakabula kunatika hesekuku.
Chashakaminiyi hampidi yaOliveta, atumbanji hiyakwinza kudi yena kwakankawawu nawu, Tuleji hamba kela yumiyi, nichinjikijilu chakwiluka nachu hiwamba kenzeyi, nihamba kakuma nyaka yamakonu.
Yesu hakuyakula nindi, Babalenu akenda kayiluwaŋesha kudi antu.
Muloŋa mwijina dami mwakenza amavulu akela nawu, yami Kristu, akaluwaŋesha amavulu.
Mwakatiya nsaŋu jamajita, nimbonji jamajita, ilaŋa dinu bayi mwakaakamaku, muloŋa yumiyi chiŋa yimwekana hohu, hakwinza kukumisha kuchidi kanda.
Muloŋa munza wumu wakanyamuka nakulwa namunza wukwawu, wanta wumu nawanta wukwawu. Kwamba kaholoka nzala ninyitentanshi kweŋi nakweŋi.
Ilaŋa yuma yejimiyi diyi yihuŋu yakutachika.
Henohu akayitwala mwakamoni yihuŋu, akayijahola, akayihela kudi nyunza yejima kukoola ijina dami.
Henohu amavulu akadimboka, akadifukeja nikuhelaŋana.
Kwakamwekana atuprofwetu akutwamba amavulu, akaluwaŋesha antu amavulu.
Muloŋa kuluwa chikwakavula, kukeŋa kwawantu amavulu kwakaya nakukeha.
Muntu wakakakela nikunsa diyi wakahanda.
 Ninsaŋu iyi yawanta yayiwahi akayishimwaŋena mwahita matuŋa ejima mwashakamawu antu, kulonda yakayilili nyunza yejima wunsahu; henohu dihu hakenza kukumisha.
Dichi chimwakamona
henohu antu akekala muYudeya akatemukili kumapidi;
muntu wakekala hewulu detala bayi akasuluka nakwidisha yuma yamwitala dinduku;
nimuntu wakekala mwiha bayi akafunta nakunona kahuma kinduku.
Oyu yihuŋu yakamonawu ákekala namavumu niákaamwisha hamafuku owu!
Lombelenu kulonda chimwakatemuka chakabuli kwikala hamashika hela haSabata.
Muloŋa henohu hamba kekala yihuŋu yasweja, yakwila kufumisha kutachi yamatuŋa kushika nikulelu, kanda ayimonaŋahu dehi, hela kumbidi hiyamba kayimona cheŋuku.
Neyi akabula kukehesha wena mafuku owu, hikwakekala antu akahandaku. Ilaŋa mafuku owu akayikeheshela hanyijimba yawátondewa.
Henohu neyi akayila kudi antu nawu, Talenu, Kristu wudi kunu; hela nawu, kuna; bayi mwaketiyaku.
Muloŋa mwakenza aKristu akutwamba niatuprofwetu akutwamba, akaleja antu yinjikijilu yamaneni niyuma yakuhayamisha, kulonda akeseki kuluwaŋesha hela aweni atondewa, neyi chinatwesheki.
Tiyenu, nayilejaŋahu dehi.
Dichi neyi akayila nawu, Talenu, ona wudi muchinkalampata ona; bayi mwakaya mwoku. Hela nawu, Talenu, iwu wudi mukapekiwu; bayi mwaketiyaku.
Muloŋa china chakenaŋa nzaji kumusela yimwekana nikumujika, dichi chamba kela nihamba kenzayi Mwana kaMuntu.
 Kunafwili kanyama diku kukupompela makubi.
Mafuku akalondashana muyihuŋu oyu chakadi nikuleha, itaŋwa dakeyila, nikakweji hikakatoŋekaku, nitutumbwa twakaholoka mwiwulu, niŋovu jamumawulu jakakanka.
Kulondela henohu, mwiwulu mwakamwekana chinjikijilu chaMwana kaMuntu; kulondela henohu nyunza yahamaseki yejima akatumpa, akamona Mwana kaMuntu wudi nakwinza hamavu amwiwulu, naŋovu nilubanji lwakulema kwasweja.
Wakatemesha aŋelu jindi nampùŋa yasweja kuvuma, akapompeshi indi atondewa, mwahita iseki dejima, kufumisha kunsa yewulu yimu, ndo-o nikunsa yikwawu.
Dichi kwatilenu maana kumutondu wachikuyu. Chiwelaŋa neyi mutayi wawu wunovwahi dehi, hiwukusapuka mafu awu, himukwiluka nenu nkanza yidi kwakwihi.
Dichi ninenu nawa chimwakamona yuma yejimiyi, kelukenu nenu Yena wudi kwakwihi, kwokuyisu kachi.
Nukuyileja chalala nami chisakichi hichakahitaku, chiŋa yuma yejimiyi yinamani.
 Iwulu neseki amba kahita, mazu ami hiyamba kahitaku.
Ilaŋa itaŋwodu hela mpinji oyu hosi wayilukaku, hela aŋelu amwiwulu, hela Mwana chiŋa Tata hohu.
Chadiŋi hamafuku aNowa, dichi chakela nihakenzayi Mwana kaMuntu.
Muloŋa chakela neyi mafuku adiŋi akuleta kudibaji, adiilaŋa, anwinaŋa, asumbwilaŋa, asumbwishilaŋa, nikwifuku deŋililiyi Nowa muwatu,
nichenjili dibaji nakuyikumpula wejima wawu, wena kuchiluka nehi; dichi chakela nihakenzayi Mwana kaMuntu.
Henohu amayala ayedi akekala mwiha, wumu akamutwala, mukwawu wakashala
Ambanda ayedi akekala kwiyanda, wumu akamutwala, mukwawu wakashala.
Dichi tonenu, muloŋa himuneluki ifuku dakenzayi Mwanta wenuku.
Kuminenu dakwiluka nenu neyi mwiniitala welukili chilu chikwinza ikombi, mutenowu watoneni, hadi kwiteja kumulokwela itala dinduku.
Dichi ninenu nawa babalenu, muloŋa mpinji yimukubula kutoŋojoka diyi yakenzayi Mwana kaMuntu.
Indi ŋamba washinshika wukweti maana, anenkuwu kudi mwanta windi mudimu wakuhemba mukala windi, akenkaŋa akwetala dindi yakudya yawu hayinkelaŋawu hayinkelaŋawu, hinyi?
Owu ŋamba akawanawu nakwila mwenomu hakenzayi mwanta windi, diyi wakakooleka.
Nukuyileja chalala nami wakamwinka mudimu wakuhemba yuma yindi yahetayi yejima.
Ilaŋa neyi kudi ŋamba watama wakela mumuchima windi nindi mwanta wami hakulaba,
hakutachika kweta akwawu aŋamba nindi, hakudya nakunwa nawakwakusheta;
mwanta wayenowu ŋamba hakwinza hefuku dakubula kutalilayi, nihampinji yakubula kwilukayi;
wakamuvupola chacheni, wakamusha kwijiku dawamfwikiji akadyaŋa nawu; kwakekala kutumpa nikudisumona kumaji.
Henohu wanta wamwiwulu akawufwikija neyi ikumi dawambanda ajiki asendeli manoŋu awu, hiyakuya nakukinkilila nsumbuli.
Atanu adiŋi abula maana, atanu adiŋi namaana.
Ábula maana asendeli manoŋu akadi manji.
Hakwila ádiŋi namaana asendeli manoŋu awu nimanji muyipunda yawu.
Chalabiliyi kalemba, hiyakunoŋoka wejima wawu, akama nitulu.
Mukachi kawufuku hiyakutiya ipumba nawu, Tiyenu, kalemba owu! Idikenu muyi nakumukinkilila!
Owu ajiki ejima ahindoka nihohenohu, awahisha nimanoŋu awu.
Abula maana hiyakuyila akweti maana nawu, Twinkenuhu manji, muloŋa manoŋu etu hiyakuya nakujima.
Akweti maana hiyakwakula nawu, Hadaha hitukuwaninaku; yenu mwakadilandili enu aweni kudi alandishaŋa.
Hayilaŋawu nakulanda, kalemba enza nikwinza; ádiŋi nakumutalila eŋila nimumawija, enzela nichenzelu.
Nkumininaku owu ajiki amakwawu hiyakwinza, hiyakwila nawu, Mwanta, Mwanta, twenzulwiluku.
Yena hakuyakula nindi, Nukuyileja chalala nami hinayilukaku.
Dichi dinu tonenu, muloŋa himuneluki hela ifuku hela mpinji yakenzayi Mwana kaMuntuku.
Muloŋa chidi neyi muntu wukukeŋa kuya kwituŋa dacheŋi, hakutambika aŋamba jindi, hakuyishiila yuma yindi.
Wumu hakumwinka mali atanu, mukwawu ayedi, mukwawu dimu, mwomwesekela ŋovu jawu; hakuya nimunjila yindi.
Hohenohu owu watambwili mali atanu hakunyamuka, hakuya nakuyilandujola, hakuwaninahu amakwawu atanu.
Chochimu nawa niwátambwili ayedi, waheteleluhu nawa amakwawu ayedi.
Ilaŋa owu watambwili dimu hakuya nakupunda heseki, hakuswekahu mali ankaka yindi.
Chihanalehi nankashi, mwanta wanowu aŋamba hakwinza, hakuchinda mali awu.
Owu watambwili mali atanu hakwinza, hakumuletela amakwawu atanu, nindi, Eyi mwanta, wanyinkeli mali atanu, tala, naheteluhu amakwawu atanu.
Mwanta windi hakumwila nindi, Chachiwahi, wuŋamba wamuwahi washinshika; wunashinshiki nayuma yantesha, nukukwinka wanta wayuma yayivulu; iŋila mumuzaŋalu wankaka yeyi.
Wátambwili mali ayedi hakwinza nawa, nindi, Eyi mwanta, wanyinkeli mali ayedi; tala, naheteluhu mali amakwawu ayedi.
Mwanta windi hakumwila nindi, Chachiwahi, wuŋamba wamuwahi washinshika; wunashinshiki nayuma yantesha, nukukwinka wanta wayuma yayivulu; iŋila mumuzaŋalu wamwanta weyi.
Wátambwili idali dimu hakwinza nawa, nindi, Eyi mwanta, nakwilukili nami wumuntu wakala, wamunaŋa kuwabulili kukuwa, wakuŋulaŋa kuwabulili kumwaŋila.
Dichi natiyili woma, hinukuya nakuvumbika idali deyi heseki, tala, yuma yeyi iyi.
Mwanta windi hakumwakula nindi, Eyi ŋamba watama wakatala, welukili neyi namunaŋa kunabulili kukuwa, nakuŋulaŋa kunabulili kumwaŋila;
walekelelidi kusha mali ami mubanki, kulonda ichi chinenzi nitambuli yami niyakunshilahu?
Dichi mutambulenu idali dadiŋiyi nadu, mwinki wúkweti mali ikumi.
Muloŋa wúkweti akamwinka, wakaheta yayivulu; hakwila wábula akamutambula ninaka kadiyi naku.
Iwu ŋamba wamukunkulwayi muumbilenu kumwidima wahanzi; kwakekala kudila nakudisumona kumaji.
Ilaŋa chakenzayi Mwana kaMuntu mulubanji lwakulema kwindi, hamu nawaŋelu jindi ejima, wakashakama hetanda dawanta dalubanji lwakulema kwindi.
Akapompesha nyunza yejima kumesu indi; wakaambola munza namunza, neyi chaambulaŋayi kabiŋa anyikoku nawampembi.
Anyikoku wakayisha kuchikasa chindi chachidiilu, ampembi kuchimunswa.
Henohu Mwanta wakayila ákuchikasa chindi chachidiilu nindi, Inzenu enu anakoolekeshuwu kudi Tata yami, swanenu wanta wenu wayiloŋesheleluwu kufumisha haaliluwu chikuku champata yamunu mwishina.
Muloŋa hinatiyili nzala, enu mwanyinkeli yakudya; hinatiyili mpwila, enu mwanyinkeli yakunwa; hinadiŋi mwenyi, enu mwantambwili;
 hinadiŋi nawuvu, enu mwanvwikili; hinakatili, enu mwenjili nakuntala; hinadiŋi mukaleya enu mwenjili kudami.
Henohu aloŋa akamwakula nawu, Mwanta, ifukwinyi twakumweni nanzala, etu tukudiishi? hela nampwila, etu tukunwishi?
Ifukwinyi twakumweni nawenyi, etu tukutambuli? hela nawuvu, etu tukuvwiki?
Ifukwinyi twakumweni nakukata hela mukaleya, etu twinzi kudeyi?
Mwanta wakayakula nindi, Nukuyileja chalala nami, chimwakalakeleli manakwami wumu, chalala yowu wadiŋi wakehelamu, mwakalakelelami.
Henohu wakayila akuchikasa chachimunswa nindi, Mfumenu enu mwashiŋewa, yenu mukesi kahayanyaka kaloŋesheleluwu diyabolu nawaŋelu jindi.
Muloŋa hinatiyili nzala, enu kunyinka yakudya nehi; hinatiyili mpwila, enu kunyinka yakunwa nehi;
hinadiŋi mwenyi, enu kuntambula nehi; hinadiŋi nawuvu, enu kunvwika nehi; hinakatili, nihinadiŋi mukaleya, enu kwinza nakuntala nehi.
Henohu niwena nawa akaakula nawu, Mwanta, ifukwinyi twakumweni nanzala, hela nampwila, hela nawenyi, hela nawuvu, hela nakukata, hela mukaleya, etu tubuli kukukalakela?
Henohu hakuyakula nindi, Nukuyileja chalala nami, chimwabulili kukalakela wumu wahadi awa akehelamu, mwabulili kunkalakelami.
Wenawa akaya kwawu mukubabesha kwahayanyaka; aloŋa akaya muwumi wahayanyaka.
Chelili Yesu nakumishi dehi mazu ejimawa, hakuyila atumbanji twindi nindi,
Muneluki chimukuhita mafuku ayedi hiChipandakenu, Mwana kaMuntu akamulubula nakumupopela hakulusu.
Henohu akulumpi jawatupristu niakulumpi jawantu anapompi dehi kuchipaŋu chakapristu muneni, ijina dindi Kayafwasi.
Hiyakumushakamina Yesu hampúŋa, kulonda amukwati mwakudimbana, amujahi.
Hiyakwila nawu, Bayi mumafuku achawijaku, antu akenza kaleta ipumba.
Chadiŋiyi Yesu muBetani, mwitala damukwambumba Shimona,
kudi yena hikukwinza mumbanda, namanji evumba dadiwahi abadika kulema wuseya muchipunda chelola dalubanji; hakuyihuŋunwina kumutu windi, iku nashakami nakudya.
Ilaŋa atumbanji chanachimonuwu hiyakutiya kutama nankashi nawu, Nayikisaŋenidi chenichi?
Manjawa, neyi ayilandisha, adi kufwika wuseya weneni, ayinki atuzweŋi.
Yesu chanachilukiyi hakuyila nindi, Mukumukabishiladi mumbanda? Nankoŋeli mudimu wawuwahi.
Muloŋa atuzweŋi mwekala nawu mafuku ejima, ilaŋa ami hinidi nenu mafuku ejimaku.
Muloŋa ichi chanahuŋunwiniyi manjawa hamujimba wami, nalondi kunloŋeshela kunjiika.
Nukuyileja chalala nami, mumatuŋa ejima amba kashimunawu iyi nsaŋu yayiwahi, amba katena nawa ninichi chuma chaneliyi mumbandiwu, kulonda kumwanakana nachu.
Henohu wumu wahekumi nayedi (12), ijina dindi Yudasi Isakaroti, hakuya kudi akulumpi jawatupristu,
nindi, Mukwiteja kunyinkadi kulonda nakayinkiyi? Wena hiyakumwesekela makumi asatu (30) amali asiliva.
Kufuma henohu hakukeŋa hatela kumulubwila.
Dichi hefuku damuchimu damankendi akadi iluŋi, atumbanji hiyakwinza kudi Yesu nawu, Wunakeŋi kudiila Chipandakenu kudihi, kulonda tuloŋeshi?
Yena hakuyila nindi, Yenu muŋanda, mukuwana muntu wumu, mumwili nenu, Nkuluŋaŋa nindi, Mpinji yami yinashiki dehi kwakwihi; nakeŋi kwinza kwitala deyi nidiiluku Chipandakenu hamu nawatumbanji twami.
Atumbanji hiyakwila mwayilejeliyi Yesu, hiyakuloŋesha Chipandakenu.
Dichi chikuneli melela hakushakama nakudya hamu nawatumbanji ikumi nayedi (12). 
Hadiŋi nakudyawu hakwila nindi, Nukuyileja chalala nami hadi mwinenu wumu wukumfukeja.
Wena hiyakusweja kuneŋa nankashi, hiyakutachika kumwila wejima wawu nawu, Mwanta, yami tahindi?
Yena hakwakula nindi, Muntu wudi nakutanta nanami mucheŋa, diyi wukumfukeja.
Mwana kaMuntu hakuya mwomwamusonekeleluwu, ilaŋa Oyu yihuŋu yakamonayi owu muntu wukufukeja Mwana kaMuntu! Owu muntu neyi havwalikiluku, mutenowu chawahili.
Yudasi, wamufukejeli hakwakula nindi, Rabi, yami tahindi? Yena hakumwila nindi, Mwomu muwunahoshi.
Hadiŋi nakudyawu, Yesu hakunona dinkendi, hakudikiswila nkisu, hakudihumuna, hakuyinka atumbanji nindi, Tambulenu mudyi, weniwu diwu mujimba wami.
Hakunona lupasa, hakusakilila, hakuyinka nindi, Nwenumu wejima wenu;
muloŋa diwu mashi ami achitiyaŋenu, akupwekela antu amavulu kulonda kuyanakena nachu nyiloŋa.
Nukuyileja nami, kufuma hanu hinukunwa cheŋi yanyikabu yamuvinyuku, kuyinwa chiŋa ifuku dinakanwa nenu yayiha muwanta waTata yami.
Chanembuwu kamina, hiyakwidika, hiyakuya kumpidi yaOliveta.
Henohu Yesu hakuyileja atumbanji twindi nindi, Wufuku iwu wejima wenu mukudimboka hansaŋu yami; muloŋa anasoneki nawu,
Chinakela nasaŋuki dehi mudi afu, nakayaŋahu dehi kuŊaliliya.
Petulu hakumwakula nindi, Neyi antu ejima akudimboka hansaŋu yeyeyi, ami kwami hinamba kadimbukaku.
Yesu hakumwila nindi, Nukukuleja chalala nami wufuku iwu, hakela ikombu kanda eteli, eyi wakadikala kasatu neyi hinamwiluka Yesuku.
Petulu hakumwila nindi, Hela kufwa naneyi, ami hinakadikaleyuku. Niatumbanji ejima ahosheli mwomumu nawa.
Henohu Yesu hakuya chimu nawu kwatenaŋawu nawu Ŋesemani; hakuyila atumbanji twindi nindi, Shalenu kunu, ami niyi nakulombela kuna.
Hakuya naPetulu nianyana kaZebedewu ayedi, hakutachika kuneŋa kwakutiya nikumuchima bwi-i.
Henohu hakuyila nindi, Muchima wami wunaneŋi chakubadika, neyi keŋa nifwi; shalenu kunu, mutoneni hamu nanami.
Hakuswila kumbidi chanti, hakudinata chamesu heseki, hakulombela nindi, Eyi Tata yami, neyi chinatwesheki itejaku lupasa lunu lumfumi; hela chochu, bayi chinakeŋamuku, chiŋa chiwunakeŋeyi.
Hakwinza kudi atumbanji kuyiwana adi mutulu; hakumwila Petulu nindi, Aka! kutwesha kutonena hamu nanami hela mpinji yimu nehi?
 Tonenu mulombeli, kulonda mubuli kwiŋila mukutesha; spiritu chalala yinakeŋi, ilaŋa mujimba wunazeyi.
Hakufumaku cheŋi kamuchiyedi, hakulombela nindi, Eyi Tata yami, neyi lupasilu kutwesha kumfuma nehi, chiŋa nilwinwa hohu, kumina dakwila muwunakeŋi.
Hakwinza cheŋi, kuyiwana saŋa akaminawu tulu, muloŋa mesu awu alemeni natulu.
Hakuyishiya cheŋi, hakufumaku, hakulombela kamuchisatu, hakuhosha cheŋi mazu wowamu.
Hakwinza kudi atumbanji twindi, hakuyila nindi, Kamenu tulu twenu munooki; talenu, mpinji yami yinashiki dehi kwakwihi, Mwana kaMuntu hiyakumulubula kumakasa awakwanshidi.
Nyamokenu tuyenu; talenu, wúkumfukeja hadi kwakwihi.
Iku wuchidi kuhosha, kukasumuka Yudasi wahekumi nayedi (12) nenzi dehi, nezaza dawantu dadeni, anasendi nimpoku jakabali ninyitondu, anafumi kudi akulumpi jawatupristu nikudi akulumpi jawantu.
Yena wamufukejeli wayileja dehi chinjikijilu nindi, Yowu nakapwepujola, diyi mwakakwata.
Hohenohu hakwinza kudi Yesu, hakumwila nindi, Kolenu Rabi. Hakumupwepujola.
Yesu hakumwila nindi, Eyi mukwetu, ilaku chiwunenjili. Dichi enza nikwinza, amukwata nikumukwata, hiyakumutwala.
Kutala mwinawu wumu wadiŋi naYesu, hakwolola chikasa chindi, hakuhola mpoku yindi yakabali, hakutapa nduŋu yakapristu muneni, kutapa kwakumuketula itu dindi.
Yesu hakumwila henohu nindi, Somekaku cheŋi mpoku yeyi yakabali muchindalu chayu; muloŋa antu ejima akukwata kumpoku yakabali akafwa kumpoku yakabali.
Eyi wunatoŋojoki neyi ami nikaŋanyi kumulembelela Tata yami, antemesheli katatakichi aŋelu akubadika nyikanka ikumi nayiyedi (12)?
Indi nyikanda yajila yelawu nawu dichi chakelawu, yakalumbulukila hadihi?
Yena mpinji oyu Yesu hakuyila mazaza awantu nindi, Munenzi nakunkwata nampoku jakabali ninyitondu! Ami niikombi? Nashakamini muTembeli hefuku hefuku nakutaŋisha antu, enu kunkwata nehi.
Ilaŋa yuma yejimiyi yinalondi nyikanda yawatuprofwetu yajila yakalumbuluki. Hohenohu atumbanji ejima amushiya nikumushiya, atemoka nikutemoka.
Awa akwatili Yesu amutweli kwitala dakapristu muneni Kayafwasi, kwadipompela dehi ansoneki nawakulumpi.
Ilaŋa Petulu wamulondeleli munyima kwakulehi, lwe-e nikuchipaŋu chakapristu muneni, hakushakama nawamashidika, kulonda atali muchakakumina.
Dichi akulumpi jawatupristu, niakwachota ejima, hiyakukeŋakeŋa nsaŋu yakumutwambila Yesu, kulonda amujahi nachu;
hiyayimwenuku, hela kwenjili ayinsahu akutwamba amavulu. Nkumininaku hikukwinza ayedi,
elili nawu, Iwu iyala welaŋa nindi, Ami nukutwesha kusanda Tembeli yaNzambi, hinukuyituŋa cheŋi mumafuku asatu.
Kapristu muneni hakwimana, hakumwila nindi, Eyi niizu diwukwakula nehi? Iyi yuma yidi nakukushimunawu hiyumanyi?
Yesu saŋa amwenenayi nzo-o. Kapristu muneni hakumwila nindi, Nakusanyikishi Nzambi wamumi, tuleji neyi yeyi Kristu, Mwana kaNzambi.
Yesu hakumwila nindi, Mwomwenomu muwunahoshi; nukuyileja nami, mwamba kamona Mwana kaMuntu nashakami kuchikasa chachidiilu chaŋovu, hakwinza hamavu amwiwulu.
Kapristu muneni hakutabola mahinindi nindi, Nahoshi mazu akutuka Nzambi, tukukeŋeladi nawa ayinsahu amakwawu? Enu aweni munatiyi chanatukaniyi.
Munatoŋojoki ŋahi? Wena hiyakwakula nawu, Nateli kufwa.
Hohenohu hiyakumufwijila mazeŋi kumesu indi, hiyakumweta jinkonyi, amakwawu hiyakumweta makaha,
nawu, Eyi Kristu, tuprofweteli, nakweti hinyi?
Henohu Petulu nashakami muchipaŋu hanzi; kudi yena hikukwinza chaŋadima wumu, hakumwila nindi, Eyi nawa wadiŋi naniwu kaŊaliliya Yesu.
Yena hakudikala kumesu awu wejima wawu nindi, Ichi chiwunahoshi ami kwami kuchiluka nehi.
Chanedikiyi mwikeki, mukwawu nawa hakumumona, hakuyila owu adiŋuku nindi, Iwu muntu niyena wadiŋi nakaNazareta Yesu.
Hakudikala cheŋi nikusanyika chikupu nindi, Yeniwu muntu ami kwami hinamwilukaku.
Chihanahiti kampinji kantesha antu emenuku hiyakwinza, hiyakumwila Petulu nawu, Chalala yeyi mwinawu; muloŋa idimi deyi dinakushimuni.
Hohenohu atachika nikudishiŋola nikusanyika chikupu nindi, Yeniwu muntu ami kwami hinamwilukaku. Hohenohu ikombu etiyila nikwitiyila.
Petulu hakwanuka izu damwililiyi Yesu nindi, Eyi wakadikala kasatu hakela ikombu kanda etiyili. Hakwidika nakudila nankashi.
Dichi chikuneli budidi, akulumpi jawatupristu ejima, niakulumpi jawantu hiyakumushakamina Yesu hampúŋa, kulonda amujahi;
hiyakumukasa, hiyakumutwala nakumushikija kudi nyuuli Pilatu.
Henohu owu Yudasi wamufukejeli, chamweniyi anamuhishi dehi, hakubalumuka mumuchima windi, hakufuntisha cheŋi owu mali asiliva makumi asatu (30) kudi akulumpi jawatupristu nikudi akulumpi,
nindi, Chinafukeji mashi akadi muloŋa naputoli. Wena hiyakumwila nawu, Hinsaŋu yetuku; oji jeyi.
Hakunatila owu mali asiliva muTembeli, hakufumaku, hakuya nakudikudika.
Akulumpi jawatupristu hiyakunona owu mali asiliva, hiyakwila nawu, kuyisha mwaswekelaŋawu mali ajila chinjila, muloŋa hiwuseya wamashi.
Hiyakutiyaŋana, hiyakulanda nachu kampata kakaŋemi, kulonda ajiikaŋamu enyi.
Dichi kampatoku hiyakukatumba ijina nawu, Kampata kamashi; nikwifuku dalelu.
Henohu mwahosheliyi kaprofwetu Yeremiya mwalumbulukili, mweliliyi nindi,
alandili nachu kampata kakaŋemi, mwomwanlejeliyi MWANTA.
Yesu hakwimana kumesu anyuuli; nyuuli hakumwihula nindi, Eyi yeyi Mwanta wawaYudeya, tahindi? Yesu hakumwila nindi, Mwomwenomu muwunahoshi.
Chamwinkeluwu muloŋa kudi akulumpi jawatupristu nikudi akulumpi, haakwili izuku.
Pilatu hakumwila henohu nindi, Iyi yuma yayivulu yidi nakukushimunawu hiwunayitiyuku?
 Hamwakwili hela izu nidimuku; nyuuli hakuhayama nankashi.
Dichi hachawijochu nyuuli wombililaŋa antu muntu wamukaleya wumu akutondawu.
Henohu adiŋi namuntu wamukaleya wumu watiyakana, ijina dindi Baraba.
Dichi chanapompuwu, Pilatu hakuyila nindi, Munakeŋi niyumbilinyi? Baraba, tahindi Yesu atenaŋawu nawu Kristu?
Muloŋa welukili nindi anamulubwili hansaŋu yechima danatiyuwu.
Chanashakamiyi hetanda dakusompela, iŋodindi hakumutemeshela muntu nindi, Bayi wukwata hansaŋu janowu muntu waloŋaku, muloŋa nsaŋu yindi lelu nayimweni yuma yakala yayivulu mukulota.
Akulumpi jawatupristu niakulumpi hiyakukanjikija mazaza alombi Baraba, Yesu amujahi.
Nyuuli hakuyakula nindi, Awa ayedi munakeŋi niyumbiluhu wumwodihi? Nawu, Baraba.
Pilatu hakuyila nindi, Indi Yesu atenaŋawu nawu Kristu nukumwila ŋahi? Wejima wawu nawu, Amupopeli hakulusu.
Yena nindi, Muloŋanyi? Chuma chatama chanakoŋiyi chumanyi? Wena asweja nikubideka nawu, Amupopeli hakulusu.
Pilatu chanamoniyi nayikaŋanyi dehi, hihakusweja niipumba, hakutambula menji, hakwisuka kumakasindi, iku izaza didi nakumutala, nindi, Ami hinidi namuloŋa wamashi aniwu muntu waloŋaku; hinsaŋu yenu.
Antu ejima hiyakwakula nawu, Mashi indi atukumini etu aweni nawanyanetu.
Ayumbilaku niBaraba. Chanamuvupoliyi Yesu yikoti, hakuyinkayu nindi amupopeli hakulusu.
Mashidika anyuuli hiyakumutwala Yesu mwibulu dawu, amupompeshela nichendu chejima.
Amuvuula nimahinindi, hiyakumuvwika ihina dawusombu; (ihina davwelaŋawu anyanta)
atuŋa nichibaaba chanyiŋa, hiyakuchisha kumutu windi; amusha niiteti muchikasa chindi chachidiilu, hiyakumufukamina, hiyakumuseha nawu, Kolenu, Mwanta wawaYudeya!
 Hiyakumufwijila mazeŋi, hiyakumutambula cheŋi iteti odu, hiyakumweta nachu kumutu.
Chanamanishuwu kumuseha, hiyakumuvuula odu ihina damuvwikiluwu, hiyakumuvwika cheŋi mahinindi, hiyakumutwala nakumupopela hakulusu.
Hadiŋi nakwidikawu, hiyakuwana muntu wakuKireni, ijina dindi Shimona, hiyakumukwata nawu amusendeluku kulusu yindi.
Chanashikuwu kwatenaŋawu nawu, Gologota; chaya mukwila nawu Kuchaŋu;
hiyakumwinka vinyu yabatuka yakubombashana nandulu anwi; chanayitompiyi, kuyinwa kwonti kwindi.
Chanamupopeluwu hakulusu, adanjaŋena nimahinindi.
Hiyakushakama kwenoku nakumuhemba.
Kwiwulu damutu windi ashiluku mukanda wamuloŋa wamwinkeluwu; awusonekeli nawu,
Henohu apopeleli hamakulusu chimu nayena atupondu ayedi, wumu kuchikasa chindi chachidiilu, mukwawu kuchimunswa.
Hiyakumutukola kudi antu ahitilaŋaku, hiyakumulembola nanyitu yawu,
nawu, Eyi wasandaŋa Tembeli, hiwukuyituŋa cheŋi mumafuku asatu, damwini; neyi wuMwana kaNzambi, sulukaku hakulusu.
Niakulumpi jawatupristu amuseheli nawa mwomumu, niansoneki niakulumpi,
elili nawu, Waamwinini akwawu, yomweni hanatweshi kudamwinaku. Yena hiMwanta wawaIsarela, asuluki hakulusu katataka, tumukuhweleli.
Wakuhwelelaŋa Nzambi; neyi namukeŋi amupulwishi katataka; muloŋa yena welaŋa nindi niMwana kaNzambi.
 Niatupondu, ápopeleluwu hamakulusu chimu nindi, amuhosholeli nawa mwomumu.
Dichi kufuma hampinji yamuchitanu nayimu (12:00 hrs), mwituŋa dejima mushishita nimwidima, kushika nikumpinji yamuchitanu nachiwana (15:00 hrs).
Chelili neyi hikwakwihi nampinji yamuchitanu nachiwana (15:00 hrs), Yesu hakubilela nezu daŋovu nindi,
Amakwawu emenuku, chanachitiyuwu, hiyakwila nawu, Iwu iyala hakutambika Elija.
Wumu hakunyakala kunona sponji, hakuyisha muvinyu yabatuka hakuyisha kwiteti, hakumwinka nindi anwi.
Anashali nawu, Leka tutali neyi Elija wukwinza nakumwamwina.
Yesu hakubilela cheŋi nezu daŋovu, yotula niwumi windi.
 Ihina dadiŋi dakujika muTembeli mwajila ditabuka nihakachi, kufumisha kwiwulu ndo-o nikwishina; maseki hiyakukanka, nimalola hiyakubaloka;
kumajamu hikukwenzuluka, akwakujila akamini dehi tulu amavulu hiyakusaŋuka nanyijimba yawu.
Helili Yesu nasaŋuki dehi hiyakwiŋila muŋanda yajila, hiyakumwekana kudi antu amavulu.
Mukulumpi wawaMashidika ninowu ahembelaŋayi nawu Yesu, chanamonuwu mutentanshi niyuma yahitiluku, hiyakutiya woma nankashi, nawu, Chalala iwu wadiŋi Mwana kaNzambi!
Kwadiŋi ambanda amavulu emeni kwakulehi nakumutala, wowu afumini naYesu kuŊaliliya, amukalakelelaŋa.
Hadiŋi niMariya Mandaleni, niMariya mama yaYakoba naYosesi, nimama yawanyana kaZebedewu.
Chikuneli melela hikukwinza muntu waheta, wafumini kuAramateya, ijina dindi Yosefu, niyena nawa wadiŋi kambanji kaYesu.
Yena muntu iwu hakuya nakulomba mujimba waYesu kudi Pilatu; Pilatu hakuyila nindi mwinkenuwu.
Yosefu hakutambula mujimba, hakuwuvuŋavuŋa mwihina ditooka dakadi majilu,
hakuwukamika mwijamu dindi dadiha dapokweliyi yomweni mwilola; kuchisu chejamu hakukunkumwinaku ilola deneni, hakufumaku.
NiMariya Mandaleni wadiŋi kwoku, niMariya mukwawu, ashakamini nakutala mesu kwijamu.
Chashikili ifuku dalondelaŋa mwifuku dakuloŋesha kwaSabata, akulumpi jawatupristu niaFwarisewu hiyakupompa kudi Pilatu,
nawu, Eyi Mwanta tunaanuki dehi netu iwu mukwakudimbana hadiŋiyi wamumi welilaŋa nindi, Neyi munahiti dehi mafuku asatu nakasaŋuka mudi afu.
Dichi lejenu antu akakoleshi kwijamu kushika nikwifuku damuchisatu; mukunkulwayi atumbanji twindi akenza nakumwiyamu, akaleja antu nawu nasaŋuki mudi afu; kuluwaŋesha kwakukuminina kwakabadika kwakusambila.
Pilatu hakuyila nindi, Mashidika akwakuhemba mudi nawu, yenu mwakakoleshuku mwonsu mumunatwesheli.
Dichi wena hiyakuya, hiyakukolesha kwijamu: hiyakusha chilamiki kwilola, enkaku nimashidika akuhemba ijamu.
Ifuku daSabata chidelili hidikukeŋa kuhita, chikuneli hikwakwihi nankunku yakucha yamulungu, dodifuku datachi, Mariya Mandaleni niMariya mukwawu hiyakwinza nakutala kwijamu.
Kwahitili mutentanshi waweni; muloŋa kaŋelu kaMWANTA wasulukili kwiwulu, wenjili nakulaŋumuna ilola, hakushakamahu.
Kumutala wudi neyi chikwanzaji, mahinindi atooka to-o neyi chikwampeza;
 akwakuhemba hiyakumuzaala woma, hiyakwila neyi afu hohu.
Kaŋelu hakuyila owu ambanda nindi, Bayi mutiya womaku, neluki nami mudi nakukeŋakeŋa Yesu apopelawu hakulusu.
Hadi munuku, wasaŋuka dehi neyi chayilejeliyi. Inzenu mutali mwakamayi Mwanta.
Yenu mwakaleji atumbanji twindi swayi nenu, Nasaŋuki dehi mudi afu. Tiyenu, wukuyaŋahu dehi kuŊaliliya; diku kumwakamumwena. Tiyenu, nayileji dehi.
Hiyakufuma kwijamu swayi, iku nawoma, iku namuzaŋalu waweni. Hiyakuya nakutwala nsaŋu kudi atumbanji twindi lufuchi.
Kukasumuka Yesu nayibulakani dehi, hakuyila nindi, Kolenu. Hiyakwinza nakumukwata kunyendu yindi, hiyakumufukamina.
Yesu hakuyila nindi, Bayi mutiya womaku; yenu mwakaleji anakwami akayi kuŊaliliya, diku kwakanmwenawu.
Chayilaŋawu, mashidika akwakuhemba amakwawu hiyakwinza muŋanda, hiyakuleja akulumpi jawatupristu mwamwenuwu mwejima.
Chanapompuwu chimu nawakulumpi, hiyakutiyaŋana kwinka mashidika mali amavulu,
nawu, Ilenu nenu atumbanji twindi enza nawufuku hitwadiŋi etu mutulu, hiyakumwiyamu.
Neyi nyuuli wukutiya nsaŋu iyi, etu twakayimenaku kulonda mwakabuli kwakama.
Dichi wena hiyakutambula mali owu, hiyakwila mwayilejeluwu; dichi izu idi ditiyakana nimudi aYudeya kushika nikwifuku dalelu.
Hakwila atumbanji ikumi nawumu (11) hiyakuya kumpidi yakuŊaliliya yayikaniniyi Yesu.
Chanamumonuwu, hiyakudifukula kudi yena, ilaŋa amakwawu hiyakujinoka.
Yesu hakwinza kudi wena, hakuhosha nawu; nindi, Wanta wamwiwulu niwahamaseki wejima anawunyinki.
Dichi yenu mwakelishi atumbanji munyunza yejima, mwakayijimiki mwijina daTata, nidaMwana, nidaSpiritu Wajila.
Mwakayitaŋishi kulonda ahembi yuma yejima yinayilejenu; tiyenu, ami nidi nenu mafuku ejima nikwakakumina nyaka.
