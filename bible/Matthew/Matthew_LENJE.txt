Jesu Klistu wakashalwa mulunyungu lwakwe Defedi aAbulaamu. 
Abulaamu wakashala Isaki, Isaki wakashala Jakobo, alakwe Jakobo wakashala Juda abamakwabo bamwi boonse. 
Juda wakashala Pelesi aSela muli Tama, Pelesi wakashala Esiloni, alakwe Esiloni wakashala Lamu. 
Lamu wakashala Aminadabu, alakwe Aminadabu wakashala Nashoni, alakwe Nashoni wakashala Salumoni. 
Salumoni wakashala Bowasi muli Laabu, Bowasi wakashala Obedi muli Lute, alakwe Obedi wakashala Jese. 
Jese wakashala mwaami Defedi.
Solomoni wakashala Leoboamu, Leoboamu wakashala Abija, alakwe Abija wakashala Asa. 
Asa wakashala Jeoshafati, Jeoshafati wakashala Jolamu, alakwe Jolamu wakashala Usiya. 
Usiya wakashala Jotamu, Jotamu wakashala Aasi, alakwe Aasi wakashala Esekiya. 
Esekiya wakashala Manase, Manase wakashala Amoni, alakwe Amoni wakashala Josiya. 
Josiya wakashala Jekoniya abamakwabo bamwi muciindi bene Isilaeli ndibakalinga kutolwa kuBabiloni.
Pesule lyakutolwa kuBabiloni, Jekoniya wakashala Shiyalutyelo, alakwe Shiyalutyelo wakashala Selubabelo. 
Selubabelo wakashala Abyudi, Abyudi wakashala Eliyakimu, alakwe Eliyakimu wakashala Aso. 
Aso wakashala Sadoki, Sadoki wakashala Akimu, alakwe Akimu wakashala Elyudi. 
Elyudi wakashala Eliyasa, Eliyasa wakashala Matani, alakwe Matani wakashala Jakobo. 
Jakobo wakashala Josefu muka Maliya, banyina Jesu wiitwa ayi Klistu.
Anu mashalane oonse kutalikila kuli Abulaamu kushikila kuli Defedi akalinga likumi aone. Akutalikila kuli Defedi kushikila kuciindi bene Isilaeli ndibakatolwa kuBabiloni, apalo pakalinga likumi aone. Akwalo kuswa kuciindi cakutolwa kuBabiloni kushikila kukushalwa kwa Usalitwe wakwe Lesa, apalo pakalinga mashalane likumi aone.
Ono mbulya mbwaakashalwa Jesu Klistu. Maliya banyina bakalinga kumamikitwe kuli Josefu, sombi kabatana kweebana, cakacanika ayi bakalinga pakati kwiinda munkusu sha Mushimu Usalashi. 
Sombi Josefu ibaye, wakalinga musankwa ululeme alimwi taakalinga kusuni ayi amulenshe nsoni Maliya. Aboobo wakayeeya kumanisha cibusa cabo kumapela. 
Ndyaakalinga kuciyeeya cikani ici, munjelo wakwe Lesa wakaboneka kuli nguwe muciloto kaamba ayi, “Josefu, omwanaakwe Defedi, utaloondi kweeba Maliya, mukwiinga ulimitite lyankusu sha Mushimu Usalashi. 
Ulaakushala mwaana musankwa, ukamutuumbe liina ayi Jesu, mukwiinga ngweshi akapulushe bantu bakwe kuswa kushibiibi shabo.”
Shoonse ishi shakacitika, ayi maswi akaamba Mwaami kwiinda mumulaluki mukulukulu abe alushinisho, akwaamba ayi, 
“Ncakwiila mwanakashi utana kukumanawo kale amusankwa ulaakumita, akushala mwaana musankwa eshi akanokwiitwa ayi Imanuweli,” (nkokwaamba ayi “Lesa uli aswebo.”)
Josefu ndyaakapapuka wakacita bweenka mbwaakamwaambila munjelo wa Mwaami Lesa, akumweeba Maliya. 
Sombi taakwe kukumanaakwe pamubili kaacili pakati. Wakashala mwaana musankwa akumutumba ayi Jesu.
Jesu wakashalilwa mundabala ya Betileemu mucishi ca Judeya, munshiku isho Elodi ndyaakalinga mwaami wa mucishi ico. Ndyaakashalwabo, bantu basongo bakaswa kwicwe bakashika muJelusalemu akwiipusha ayi, 
“Uli kuli mwaana washalwa uyo mwaami wa baJuda? Twabona nyenyeenshi yakwe kwicwe, aboobo twesa mukumulambila.”
Ndyaakanyumfwa makani aya, mwaami Elodi wakalisukama abuumbi pantu pomwi abantu boonse ba muJelusalemu. 
Mpomunyaawo wakabunganya boonse bamatanjilili ba bapailishi alimwi abafundishi ba Milawo akubeepusha nkwaakalinga kweelete kushalilwa Usalitwe wakwe Lesa.
Abalo bakamulwiita ayi, “NkuBetileemu mucishi ca Judeya. Kweelana ambwaakalemba mulaluki mukulukulu ayi,
‘Webo Betileemu wa mucishi ca Judeya,
Mpomunyaawo Elodi wakabunganya basankwa basongo abo cabushishi, akubeepusha ciindi nyenyeenshi ndiyakaboneka. 
Lyalo wakabatuma kuBetileemu akubaambila ayi, “Kamuya mukamulangoolelangoole mwaana uyu, na mukamucaane mukese mukandwiite kwaamba ayi anebo nkayeeko mukumulambila.”
Ono ndibakanyumfwa maswi aya, bakanyamuka akunooya. Kucana ayalo nyenyeenshi ilya njebakabona kwicwe ilitanjilite panembo, kushikila yeemikana pamusena pakalinga mwaana. 
Lyalo ndibakabona nyenyeenshi iyo bakasangalala abuumbi. 
Ndibakenjila muŋanda, bakabona mwaana alimwi aMaliya banyina. Mpomunyaawo bakafukama akulambila mwaana. Lyalo bakacalula shoola shabo akupa shipo sha golodi, atumwi tununkila kabotu pakutenta alimwi amafuta anunkila kabotu eetwa ayi mule. 
Lesa wakabacenjesha muciloto mashiku ayi batabooleli kuli Elodi, aboobo bakeenda nshila imwi pakuya kumishaabo.
Ono basongo balya ndibakaswaako, munjelo wa Mwaami Lesa wakaboneka kuli Josefu muciloto akumwaambila ayi, “Nyamuka utole mwaana abanyina muye kuIjipiti. Mukekaale kweenka uko kushikila nkamwaambile ayi musweeko, mukwiinga Elodi utooyanda kucaya mwaana.”
Alakwe Josefu wakanyamuka, watola mwaana abanyina kuIjipiti mashiku. 
Wakekala kuIjipiti kushikila Elodi wafwa. Ici cikani cakacitika kweelana abwaakaamba Mwaami Lesa kwiinda mumulaluki mukulukulu ayi, “Ndakeeta Mwanaangu ayi aswe muIjipiti.”
Ono Elodi ndyaakabona ayi bamwiinda kumaano bantu balya basongo, wakakalala abuumbi. Lyalo wakatuma bantu ayi baye bakacaye baana basankwa boonse muBetileemu alimwi amumisena yakalinga kushingulukite, abo bakalinga kucite myaaka yobilo kuboola panshi. Wakapima myaaka iyo kweelana aciindi nceyakaboneka nyenyeenshi mbuli mbobakamulwiita basongo.
Ici cakacitika kweelana abwaakaamba mulaluki mukulukulu Jelemiya ayi,
“Liswi lyanyumfwika muLama,
Ono Elodi ndyaakafwa, munjelo wa Mwaami Lesa wakaboneka kuli Josefu kaacili kuIjipiti muciloto, 
akumwaambila ayi, “Nyamuka, ubooshe mwaana abanyina kucishi ca Isilaeli, mukwiinga abo bakalinga kuyanda kucaya mwaana bakafwa.” 
Mpomunyaawo Josefu alakwe wakanyamuka akutola mwaana abanyina mucishi ca Isilaeli.
Sombi ndyaakalinga kuya munshila, wakanyumfwa ayi Akelosi ngowakekala pacuuna cakwe ishi kuba mwaami mucishi ca Judeya. Paceebo ceeco Josefu wakaloonda kushika, wakaya kuGalili kweelana ambwaakacenjeshekwa alimwi muciloto. 
Lyalo wakaya mukwikala mundabala ya Nasaleti, bweenka mbuli mbobakaamba balaluki bakulukulu ayi, “Ulaakunokwiitwa ayi wakuNasaleti.”
Munshiku sheenka isho Joni Mubombeki wakesa muluyanga lwa muJudeya kaashimikila ayi, 
“Amusanduke kuswa kushibiibi shanu mukwiinga Bweene bwakwe Lesa buli pafwaafwi.” 
Isaya mulaluki mukulukulu wakalinga kwaamba Joni, ndyaakaamba ayi,
Joni wakalinga kufwala shakufwala shakapangwa abooya bwa ngamela alimwi alaamba wacipaya mubukome. Wakalinga kulyabo nsoshi abuuci. 
Bantu bakaya kuli nguwe kuswa kuJelusalemu, mucishi coonse ca Judeya alimwi amishi yoonse ishingulukite Mulonga wa Joodani. 
Ndibakamana kulyaambilila shibiibi shabo, wakababombeka muMulonga wa Joodani.
Ono Joni ndyaakabona baFalisi abaSaduki baanji kabesa kuli nguwe mukubombekwa, wakabaambila ayi, “Nobana ba nsoka mwebo! Ngani wamucenjesha kuloonda bukali bwakwe Lesa butoosa? 
Amucite ncito shibotu shitondesha ayi mwasanduka kuswa kushibiibi shanu. 
Mutanoolibeca mumyoyo yanu ayi, ‘Swebo tulicite Abulaamu ishiwesu.’ Ntoomulwiita calushinisho ayi Lesa ulakonsha kusandula mabwe kuba bamulunyungu lwakwe Abulaamu. 
Bulya keembe kakutimbwishako shisamu kumiyanda kalibambitwe kale. Aboobo, cisamu coonse citacati shisepo shibotu, cilaakutemwa akuwaalwa mumulilo. 
Nebo ntoomubombeka amaanshi kutondesha kwaamba ayi mwasanduka kuswa kushibiibi, sombi uyo utoosa pesule lyangu uleendaawo nkusu pali ndime. Nsheeleteewo akunyamuna nsapato shakwe. Uyo lakwe ulaakumubombeka aMushimu Usalashi alimwi amulilo. 
Lakwe ulicite kale acakuululushishako maila. Ulaakululusha maila akwe akwaalongela mubutala. Lyalo ulaakutenta buungu boonse mumulilo utashimiki.”
Paciindi ico, Jesu wakaswa kucishi ca Galili akushika kuMulonga wa Joodani, uko kwakalinga Joni ayi abombekwe. 
Sombi Joni wakalinga kusuni kumukakila. Wakamwaambila ayi, “Nebo ndime njelete kubombekwa amwebo, ono mwesa buyani kuli ndime?”
Sombi Jesu wakamukumbula ayi, “Paciindi cino cita bweenka ubo. Na tucite boobo, nkokwaamba ayi tutoocita kuyanda kwakwe Lesa.” Mpeeke Joni alakwe wakasumina.
Jesu ndyaakamanabo kubombekwa wakaswa mumaanshi. Mpomunyaawo liculu lyakacaluka, lyalo wakabona Mushimu wakwe Lesa kauselukila pali nguwe anga nimpolobe. 
Mpeeke liswi lyakanyumfwika kuswa kwiculu ayi, “Uyu ngoMwanaangu ngoonsuni. Pali nguwe ndikondetwe abuumbi.”
Lyalo Jesu wakatanjililwa aMushimu Usalashi kuya muluyanga ayi akasunkwe aMubiibi. 
Ndyaakamana kulikasha kulya kwa nshiku makumi one, malumwi amashiku, Jesu wakanyumfwa nsala. 
Ono alakwe Mubiibi shikusunka wakesa akumwaambila ayi, “Na uli Mwanaakwe Lesa, ambila mabwe aya asanduke cakulya.”
Sombi Jesu wakakumbula ayi, “Cililembetwe muMalembo akwe Lesa ayi, ‘Muntu taabi abuumi mukulyabo kweenka, sombi ulaba abuumi amaswi oonse aswa kuli Lesa.’ ”
Kuswawaawo Mubiibi uyo wakatola Jesu kuJelusalemu, ndabala inene isalalite, akumubika pakansunswa ka ciluli ca Ŋanda yakwe Lesa. 
Mpeeke wakaambila Jesu ayi, “Na uli Mwanaakwe Lesa, liwaale panshi, mukwiinga cililembetwe muMalembo akwe Lesa ayi, ‘Lesa ulaakutuma baanjelo bakwe ayi bakakubaake,’ alimwi ayi, ‘Balaakukubaka kwaamba ayi utacisi cimpanta cako kulibwe.’ ”
Mpeeke Jesu wakamukumbula ayi, “Sombi Malembo akwe Lesa alaamba alimwi ayi, ‘Utasunki Mwaami Lesa wako.’ ”
Kuswawaawo Mubiibi uyo wakatola Jesu kukalundu kalaamfu abuumbi. Wakamubonesha malelo oonse a mucishi ca panshi abubotu bwa ngawo, 
akumwaambila ayi, “Inga ndakupa malelo oonse aya na wafukama akunambila.”
Lyalo Jesu wakamwaambila ayi, “Swaawo apa Satana! Ceebo kulilembetwe ayi, ‘Ulyeelete kulambila Mwaami Lesa, Lesa wako alimwi akusebenselabo nguwe.’ ”
Mpomunyaawo Mubiibi wakaswaawo, lyalo baanjelo bakesa batabatila Jesu.
Ono Jesu ndyaakanyumfwa ayi Joni bakamubika muntolongo, wakaya mukwikala mucishi ca Galili. 
Wakashiya ndabala ya Nasaleti akuya mukwikala mundabala ya Kapenaumu, yakalinga muloombe lwa lweenge mushishi sha Sebuluni aNafutali. 
Shakacitika kweelana ambwaakaamba mulaluki mukulukulu Isaya ayi,
“Ocishi ca Sebuluni acishi ca Nafutali,
Bantu bakalinga kwikala mumunshinshe
Kuswawaawo Jesu wakatalika kushimikila, kaamba ayi, “Amusanduke kuswa kushibiibi shanu mukwiinga Bweene bwakwe Lesa buli pafwaafwi!”
Ono Jesu ndyaakalinga kuya bweenda muloombe lwa Lweenge lwa Galili, wakabona Simoni wiitwa ayi Pita aAndulu mwanike wakwe, kabawaala koombe mumaanshi ceebo bakalinga beshikucaya nswi. 
Jesu wakabaambila ayi, “Amunkonkele, ndaakumupa nkusu shakuleta bantu kuli ndime bweenka mbomwalinga kucata nswi.” 
Amanebo kwaamba boobo, bakashiya toombe twabo akumukonkela.
Ndyaakeendakobo paniini, wakabona Jemusi aJoni mwanike wakwe, bana bakwe Sebedi, kabali mubwaato aishiwabo kababamba toombe twabo. Jesu wakabeeta, 
abalo mukutacelwa bakashiya bwaato aishiwabo, bamukonkela.
Jesu wakeenda mucishi coonse ca Galili kuya ciisha mushoonde sha baJuda, akushimikila Makani Abotu a Bweene bwa kwiculu alimwi akuya cishilika malwashi apusenepusene. 
Aboobo impuwo yakushilika kwakwe yakanyumfwika mucishi coonse ca Silya. Mpeeke bantu bakatalika kutola balwashi baanji kuli nguwe abo bakalinga kuciswa cankusu, bakalinga kucite bashikaswa, beshitushita alimwi abayuminite mibili. Alakwe Jesu wakabashilika boonse. 
Lyalo bantu baanji baanji bakamukonkela kuswa kuGalili akuMandabala ali Likumi, kuJelusalemu akuJudeya alimwi akwitala lya Joodani.
Ono Jesu ndyaakabona bantu baanji baanji, wakatanta pakalundu akwikala panshi. Bashikwiiya bakwe abalo bakaya peenka mpaakalinga.
Lyalo wakatalika kubeeisha ayi,
“Balicite coolwe abo bakandu mumushimu
“Balicite coolwe abo balila,
“Balicite coolwe abo balibombya,
“Balicite coolwe abo bacite nsala anyotwa ya bululami,
“Balicite coolwe abo balekelela babyaabo,
“Balicite coolwe abo basalalite mumyoyo,
“Balicite coolwe abo baleta lunyumfwano,
“Balicite coolwe abo bapenshekwa
“Mulicite coolwe na bantu kabamutukana, kabamupensha alimwi akumubekesha shikani shibiibi ceebo ca ndime. 
Amusangalale akukondwa mukwiinga cilambu canu ncinene kwiculu. Mbweeke ubo bantu mbobakapensha balaluki bakalingaako kale kale.
“Mwebo ndimwe mwiinyo wa cishi, sombi na mwiinyo wasambalala, inga mwacita buyani kwaamba ayi ube kabotu alimwi? Taucite ncito, nkuusowabo abantu kabalyatolaawo.
“Mwebo ndimwe mumuni wa cishi. Ndabala inene iyakitwe pakalundu taikoonshi kushisikwa. 
Ncakwiila na bantu bamunika lilampi tabafwekiwo nongo, sombi balalibika patuba kwaamba ayi limunikile boonse bali muŋanda. 
Mbweeke ubo amwebo amuboneshe mumuni wanu kubantu, kwaamba ayi babone milimo yanu ibotu, akupa bulemu kuli Ishiwanu wa kwiculu.
“Mutayeeyi ayi ndakesa mukumanisha Milawo yakwe Mose nabi kwiisha kwa balaluki bakulukulu. Nshikwe kwisa mukushimanisha, sombi kucita kweelana ashilembetwe. 
Ntoomulwiita calushinisho ayi kushikila liculu acishi shikamaane, taaku libala liniini lya Milawo lyeshi likapusanishikwe tibili shoonse shikacitike. 
Paceebo ceeco, uyo woonse usotoka mulawo uniini nabi womwi, akwiisha bantu kunocita bweenka ubo, ulaakuba muniini muBweene bwakwe Lesa. Sombi uyo ukonkela Milawo akwiishako bamwi ulaakuba munene muBweene bwa kwiculu. 
Aboobo ntoomwaambila ayi sombibo na bululami bwanu buleenda boobo bwa bafundishi ba Milawo abaFalisi, teshi mukenjile muBweene bwa kwiculu.
“Mwakanyumfwaawo bakulukulu mbobakalwiitikwa ayi, ‘Utacayi, mukwiinga uyo woonse ucaya mubye ulyeelete koomboloshekwa.’ 
Sombi nebo ntoomulwiita ayi uyo woonse ucitile mfundilishi mubye, ulyeelete koomboloshekwa. Awooyo waambila mubye ayi, ‘Taaku mboobete!’ ulyeelete koomboloshekwa munkuta inene. Sombi uyo waamba ayi, ‘Webo omuluya!’ ulyeelete wawaalwa mumulilo utamaani. 
Aboobo, na utoopa cipo pacipaililo, ono weebaluka ayi kuli ncewakabishisha mukwanu, 
shiya cipo cako kunembo lya cipaililo, utaangune uye unyumfwanaakwe, ndyeenga waboola kwisa mukupa cipo cako.
“Ulyeelete kufwambaana kunyumfwana ashimilandunyoko kamuciya kunkuta. Mukwiinga inga waakukutola mumaansa amoomboloshi, alakwe moomboloshi wakutola mumaansa amushilikaani, lakwe inga waakukubika muntolongo. 
Ntoomulwiita calushinisho ayi teshi ukasweemo umo, kushikila ukalipile shoonse shiyandika.
“Mwakanyumfwaawo bakulukulu mbobakalwiitikwa ayi, ‘Utaciti bulale.’ 
Sombi nebo ntoomulwiita ayi uyo woonse ulangilisha mwanakashi calunkumbwa, wacita kale bulale anguwe mumoyo. 
Ono na liinso lyako lyakululyo lyakulengesha ayi ubishe, ncibotu kulilobolaamo akulisowa. Mukwiinga ncibotu kusowekelwa cipansha ca mubili, kwiinda kwaamba ayi mubili woonse ukawaalwe mumulilo utamaani. 
Na lyaansa lyako lyalulyo lyakulengesha ayi ubishe, ncibotu kulitimbulaako akulisowa. Mukwiinga ncibotu kusowekelwa cipansha ca mubili, kwiinda kwaamba ayi mubili woonse ukawaalwe mumulilo utamaani.
“Kwakaambwa alimwi ayi, ‘Uyo woonse uleka mukaakwe ulyeelete kumupa nkalata yakwishibisha ayi balekana.’ 
Sombi nebo ntoomulwiita ayi uyo woonse uleka mukaakwe, utakwe kucita bulale, utoomulengesha kucita bulale na weebwa. Alakwe uyo weeba mwanakashi wakalekwa, wacita bulale.
“Mwakanyumfwa alimwi mbobakaambilwa bakulukulu ayi, ‘Utalumbili cakubeca, sombi ucite kweelana ambowalumbila kuMwaami Lesa, Lesa wako.’ 
Sombi nebo ntoomulwiita ayi muteeleshi kulumbila napaceyi nakubi kulumbila ayi, ‘Kwiculu’ mukwiinga ncecuuna cakwe Lesa, 
nabi kulumbila ayi, ‘Panshibo!’ mukwiinga mpaalyata Lesa. Utalumbili alimwi ayi, ‘KuJelusalemu!’ ceebo njendabala inene ya Mwaami Munene. 
Muteeleshi nabi kulumbila ayi, ‘Mutwi wangu’ ceebo tamukoonshi kusandula mususu womwi ayi utube nabi kushiya. 
Mwebo amweelebo pakwaamba ayi, ‘Ee’ nabi ‘Sobwe’ mukwiinga na ceenda waawa, ingayi cilaswa kuli Satana.
“Mwakanyumfwaawo bakulukulu mbobakalwiitikwa ayi, ‘Na muntu wakutulula liinso, awebo mutulule liinso, na ndiino ndyaakusokola, awebo musokole liino.’ 
Sombi nebo ntoomulwiita ayi bubi tabeelanishi. Na umwi wakuuma kulicili lyakululyo, piluluka akuume akucipiko. 
Na umwi utooyanda kukupa mulandu, ono wakunyaya mwinjila, utamukaashi, sombi mupe acakufwala ca peculu. 
Na umwi muntu wakukakatisha kuyaakwe mushinso ulaampa mailo yomwi, anu yaakwe mushinso wa mamailo obilo. 
Aba cintu kumuntu woonse wakusenga alimwi uyo utooyanda kubweleka utamwiimi.
“Mwakanyumfwawo bakulukulu mbobakalwiitikwa ayi, ‘Usune mubyo, sombi upate mulwani wako.’ 
Sombi nebo ntoomulwiita ayi, ‘Amusune balwani banu akubapaililaako abo bamupensha, 
kwaamba ayi mube baana ba Ishiwanu uli kwiculu.’ Ceebo lakwe lisuba lyakwe lilaswa, lumwi lulabala pabamucita shibi abali kabotu, akuloshesha mfula baluleme abataluleme boonse. 
Ono na kamusunibo bantu abo bamusuni, nkokwaamba ayi ncilambunshi nceenga mwatambula? Te abalo beshikusonkesha musonko balacita ubo? 
Mwebo na kamwanshabo bamakwabanu, ingayi mutoocitanshi ico ciinda babyaanu bamwi? Sa te bakunsengwe balacita ubo? 
Anu mwebo mulyeelete kuba bantu basalalite, bweenka bubete Ishiwanu uli kwiculu.
“Amucenjele ayi mutaciti milimo yanu iluleme kubantu ayi bamuluumbe ceebo na mwacita boobo, teshi mukatambule cilambu kuswa kuli Ishiwanu uli kwiculu.
“Paceebo ceeco, pakupa shintu kubantu bapengete, mutoolobeshi kubantu boonse mushoonde amunshila, mbuli bucita bantu baamba nshebataciti, ayi babaluumbe. Ntoomwaambila calushinisho ayi abo balo batambula kale cilambu cabo. 
Sombi mwebo pakupa shankumbu, lyaansa lyanu lyacipiko liteshibi citoocita lyaansa lyalulyo, 
kwaamba ayi shipo shanu shibe shabushishi. Lyalo Ishiwanu ubona shabushishi ulaakumulambula.
“Ono pakupaila kuli Lesa, tamweelete kuba mbuli bantu baamba nshebataciti ceebo balo balisuni kwiimikana akupaila mushoonde shabo alimwi amupetukila nshila ayi bababoone. Ntoomwaambila calushinisho ayi abo balo batambula kale shilambu shabo. 
Sombi mwebo pakupaila, amunjile muŋanda yanu akucala kumulyango, lyalo mupaile kuli Ishiwanu utaboneki. Ishiwanu ubona shabushishi ulaakumulambula.
“Ono pakupaila mutanoofusha maswi atacite ncito mbuli bucita bakunsengwe ceebo balo balayeeya ayi Lesa ndyeenga wabanyumfwa. 
Mwebo mutabi mbuli mbabo ceebo Ishiwanu ulishi shoonse nshemutacite kamutana kumusenga. 
Anu mbulya mbomweelete kupaila,
Abwise Bweene bwanu,
Amutupe sunu shakulya nshetubula.
Amutulekelele shibiibi shesu,
Mutatwinjishi mumasunko,
“Ceebo na mwalekelela bamwi shibiibi shabo, alakwe Ishiwanu uli kwiculu ulaakumulekelela amwebo. 
Sombi na mwebo tamulekeleli bantu shibiibi shabo, alakwe Ishiwanu teshi akamulekeleleewo shibiibi shanu.
“Ono ciindi ncemulikasha kulya, mutanokuungumana, bucita bantu baamba nshebataciti. Mukwiinga balo balalyuungumika pameenso ayi bantu boonse babone ayi batoolikasha kulya. Ntoomulwiita calushinisho ayi balo abo batambula kale shilambu shabo. 
Sombi mwebo na mwalikasha kulya, amusambe kumeenso akunana mafuta kumutwi, 
kwaamba ayi kulikasha kulya kwanu kutaboneki kubantu, sombibo Ishiwanu utaboneki ngoweelete kwishiba. Lyalo Ishiwanu uyo ubona shabushishi, ulaakumulambula.
“Mutanoolibikila bubile pacishi ca panshi pano, apo tubambala andalabwa mposhinyonyoola alimwi abeepi mpobenjila akwiipa. 
Sombi amulibikile bubile bwanu kwiculu, uko tubambala nabi ndalabwa nkoshitanyonyooli abeepi nkobatakoonshi kwinjila. 
Amucite boobo mukwiinga myoyo yanu ilaba kweenka uko kuli bubile bwanu.
“Meenso ngomumuni wa mubili. Aboobo na meenso anu kaali kabotu, amubili woonse ulaakuba mumumuni. 
Sombi na meenso anu katabete kabotu, nkokwaamba ayi mubili woonse ulaba mumunshinshe. Ono na mumuni waba munshinshe, ingayi munshinshe uyo ulaakubabo mbi!
“Taaku muntu weenga wasebensela baami bobilo, mukwiinga ulapata womwi akusuna umwi, nabi kunyumfwila womwi akusuula umwi. Nkokwaamba ayi tamukoonshi kusebensela Lesa abuboni.
“Paceebo ceeco, ntoomwaambila ayi mutalisukami mubuumi bwanu, ayi na ndaakulyanshi nabi kunwa nabi ayi nkafwalenshi? Sa buumi tabuyandiki kwiinda cakulya, awalo mubili sa tauyandiki kwiinda shakufwala? 
Amubone bayuni, tabashangi, tabatebuli nabi kubika mumatala. Nakubi boobo Ishiwanu uli kwiculu ulabasanina. Sa mwebo tamuyandiki kwiinda bayuni? 
Ono ngani pali ndimwe weenga walinungilako buumi napaceyi kwiinda mukulisukama pashintu ishi?
“Ino mulalisukamanshi pashakufwala? Amuyeeye maluba amuluundu mbwaakula. Taasebensi nabi kutunga shakufwala. 
Sombi ntoomulwiita ayi nabi mwaami Solomoni mububile bwakwe boonse, taakwe kubaawo ashakufwala shibotu shiboneka mbuli maluba aya. 
Ono na Lesa ulafwalika boobo bwiisu ubo bucita sunu mpobuli sombi ciilo bwapya, sa mwebo inga taamufwaliki kwiindaawo? Kuceya lushomo ndomucite mwebo nobantu!
“Anu mutanoolisukama ayi tulaakulyanshi, na tulaakunwanshi nabi tulaakufwalanshi? 
Mukwiinga ishi nsheshintu bakunsengwe nshebayandoola, sombi Ishiwanu wa kwiculu ulishi kwaamba ayi shoonse ishi mulishisuni. 
Aboobo mwebo citaanshi muyandoole Bweene bwakwe Lesa akucita shiluleme, lyalo Lesa ulaakumupa shintu shoonse ishi. 
Paceebo ceeco, mutanoolisukama asha ciilo mukwiinga sha ciilo nsha ciilo. Anu bushiku boonse bulicite mapensho a mbubo.
“Mutoomboloshi bamwi, kwaamba ayi amwebo Lesa atakamoomboloshi. 
Mukwiinga ubo bweenka mbomoombolosha bamwi alakwe Lesa mbweshi akamoomboloshe, amilawo njemusebensesha pakoombolosha bamwi, alakwe Lesa njeshi akasebenseshe pali ndimwe. 
Ino inga wabona buyani kapampaansha kali muliinso lya mubyo akushiya cisamu cili muliinso lyako? 
Inga waambila buyani mukwanu ayi, ‘Tubone nkukusheko kapampaansha muliinso,’ na muliinso lyako omwiine kamuli cisamu? 
Webo omuntu nowaamba nshootaciti, taanguna kusha cisamu cili muliinso lyako, ndyeshi ubone kabotu akukusha kapampaansha kali muliinso lya mubyo.
“Mutapi bakabwa shintu shisalalite mukwiinga inga bamupilukila bamuluma. Mutapi nkumba shintu shamakwebo ceebo inga shalyatooloobo myeendo.
“Amusenge mulaakupekwa, amulangoole mulaakucana alimwi mukonkoonshe mulaakucalwitwa. 
Ceebo uyo woonse usenga ulapekwa, awooyo ulangoola ulacana alakwe ukonkoonsha ulacalwitwa. 
Ngani weenga wapa libwe mwanaakwe na wasenga cakulya? 
Nabi weenga wamupa nsoka na wasenga nswi? 
Ono na mwebo, nobantu nobashishibi kamwishi kupa bana banu shintu shibotu, ino lakwe Ishiwanu wa kwiculu inga waalilwa buyani kupa baabo bamusenga?
“Nkokwaamba ayi mushintu shoonse amucitile bantu bamwi bweenka mbomusuni ayi bamucitile. Anu uku nkokwiisha kwa Milawo yakwe Mose alimwi akwiisha kwa balaluki bakulukulu.
“Amwinjilile pamulyango ushaankene ceebo mulyango utola mukunyonyoolwa ngunene, ayalo nshila taishuupi. Paceebo ceeco abo bainda nshila iyi mbaanji. 
Sombi mulyango utola kubuumi butamaani ulishaankene alimwi nshila iyaako ilishupite. Aboobo bantu baikonkela mbaniini.
“Amucenjele abalaluki babeshi. Balesa cakulibombya kuli ndimwe anga nimbelele, anu mukati mbaumpe. 
Mulaakubeshibila kushisepo shabo. Sa inga bantu bayapa minyansa kuswa kucisamu ca myuumfwa nabi kuyapa nkuyu kuswa kukankoloŋonso? 
Aboobo cisamu coonse cibotu cilacata shisepo shibotu, sombi cisamu cibiibi cilacata shisepo shibiibi. 
Anu cisamu cibotu tacikoonshi kucata shisepo shibiibi, acalo cisamu cibiibi tacikoonshi kucata shisepo shibotu. 
Cisamu cili coonse citacati shisepo shibotu cilatemwa akuwaalwa mumulilo. 
Aboobo, amwebo mulaakubeshibila kumicito yabo.
“Teshi kwaamba ayi boonse banjita ayi, ‘Nkambo, Nkambo’ balaakwinjila muBweene bwa kwiculu, sombibo wooyo ucita kuyanda kwa baTa bali kwiculu. 
Pabushiku ubo bwakoombolosha, bantu baanji balaakuŋambila ayi, ‘Nkambo, Nkambo, sa tatukwe kushimikila akukusha bashikaswa, alimwi akucita shaankamiko muliina lyanu?’ 
Sombi nebo ndaakubaambila patuba ayi, ‘Nshimwishiiwo napaceyi. Amusweewo apa mwebo nobamucita shibi!’
“Aboobo uyo woonse unyumfwa maswi angu aya akwaacita, uli anga ngumuntu ucite maano wakayakila ŋanda yakwe palibwe. 
Ono mfula ndiyakaloka, milonga yakesula kwiindilila alimwi amuuwo wakapuupila kuŋanda iyo, sombi taikwe kuwa mukwiinga yakalinga kuyakitwe palibwe. 
“Sombi uyo woonse unyumfwa maswi angu aya akutaakonkela, uli anga ngumuntu muluya wakayakila ŋanda yakwe pamuseese. 
Ono mfula ndiyakaloka, milonga yakesula kwiindilila alimwi amuuwo wakapuupila kuŋanda iyo, lyalo yakawa. Ncakwiila kuwa kwa njiyo kwakayoosha.” 
Ono Jesu ndyaakamanisha kwaamba maswi aya, bantu baanji balya bakakankamana abuumbi pakwiisha kwakwe 
ceebo wakeeisha ankusu, kuteelana abwakalinga kwiisha bafundishi ba Milawo.
Jesu ndyaakaseluka kuswa pakalundu, bantu baanji baanji bakamukonkela. 
Lyalo muntu mulwashi manata wakesa wafukama kuli Jesu akwaamba ayi, “Nkambo, na kamusuni inga mwanshilika.”
Mpomunyaawo Jesu wakafungulula lyaansa lyakwe akucata musankwa uyo kaamba ayi, “Ee ndisuni, ba kabotu!” Lyalo manata akamana. 
Kuswawaawo Jesu wakamwaambila ayi, “Nyumfwa, utalwiiti muntu nabi womwi pacikani ici. Sombi ululamebo kuya kumupailishi, ukalitondeshe kuli nguwe ayi waba kabotu. Koya upe cipo kweelana ambwakaamba Mose kwaamba ayi bantu bashome ayi waba kabotu.”
Ono Jesu ndyaakashika muKapenaumu, mutanjilili wa bashilumamba mwaanda wakesa kuli nguwe akumusenga ayi, 
“Nkambo, musebenshi wangu uliletebo kuŋanda ngumulwashi abuumbi alimwi taacite ankusu shakweenda.”
Lyalo Jesu wakamwaambila ayi, “Ntoosa mukumushilika.” 
Sombi mutanjilili wa bashilumamba wakakumbula ayi, “Nkambo, nsheelete kwaamba ayi inga mwenjila muŋanda yangu. Sombi mwaambebo liswi, musebenshi wangu utooba kabotu. 
Mukwiinga anebo ndimuntu ukonkela milasho ya banene ba pancito alimwi ndicite bashilumamba mboondwiita nsheensuni. Ndacita na ndaambila shilumamba ayi, ‘Koya,’ alakwe ulaya. Na ndaambila shilumamba umwi ayi, ‘Kosa,’ alakwe ulesa. Na ndaambila musebenshi wangu ayi, ‘Cita ici,’ alakwe ulacicita.”
Ono Jesu ndyaakanyumfwa boobo wakakankamana, lyalo wakaambila baabo boonse bakalinga kumukonkela ayi, “Ntoomulwiita calushinisho ayi nshina kubonawo kale lushomo lunene bobulya nabi muIsilaeli! 
Ntoomulwiita ayi bantu baanji balaakuswa kwicwe akumbo kwisa mukulya pantu pomwi aAbulaamu, Isaki alimwi aJakobo muBweene bwa kwiculu. 
Sombi abo boonse bakalinga kweelete kuba muBweene bwa kwiculu balaakuwaalwa pansengwe kumunshinshe uko nkweshi bakanoolila akulumanya meeno.” 
Mpomunyaawo Jesu wakaambila mutanjilili wa bashilumamba uyo ayi, “Koya, acicitike bweenka mbuli mbowashoma.” Mpeeke musebenshi wakwe wakaba kabotu ciindi ceenka ico.
Jesu ndyaakenjila muŋanda yakwe Pita, wakabona bapongoshi bakwe Pita banakashi kabalete mubulo, kabali balwashi cimpwita. 
Mpeeke Jesu wakabacata palyaansa, lyalo cimpwita cakamana. Bakabuka akutalika kutabataba akumupa shakulya.
Ciindi camuntungulya, bantu bakaleta baanji bakalinga kucite bashikaswa. Lyalo Jesu wakabakusha amaswibo akushilika baabo boonse bakalinga balwashi. 
Wakacita sheeshi kweelana ambwaakaamba mulaluki mukulukulu Isaya ayi, “Lakwe wakakusha shicisa shesu shoonse akushilika malwashi esu.”
Ono Jesu ndyaakabona bantu baanji bakalinga kumushingulukite, wakaambila bashikwiiya bakwe ayi basubukile kwitala lya lweenge. 
Mpomunyaawo umwi mufundishi wa Milawo wakesa kuli Jesu akumwaambila ayi, “NoBafundishi, ndaakumukonkela kuli koonse nkweshi mukaye.”
Sombi Jesu wakamukumbula ayi, “Bamwaaba balicite shilingo, alimwi abayuni balicite shiinswa, sombi MwanaaMuntu taacite ampaaona.”
Umwi shikwiiya wakaambila Jesu ayi, “Nkambo, tana mboole nje nkabike bata.”
Sombi Jesu wakamukumbula ayi, “Nkonkelebo, leka bafu bafukile bafunyinaabo.”
Lyalo Jesu wakenjila mubwaato, mpeeke abalo bashikwiiya bakwe bakayaakwe. 
Mpomunyaawo kwakaba cipuupu cinene pamaanshi cakwaamba ayi maaba akatalika kwinjila mubwaato. Sombi Jesu wakalinga kulete. 
Lyalo bashikwiiya bakwe bakamubusha akumwaambila ayi, “Amutupulushe Nkambo. Twafwa!”
Jesu wakabaambila ayi, “Anu mutooloondanshi? Kuceya lushomo ndomucite mwebo nobantu!” Mpomunyaawo wakabuka akukalalila cipuupu amaaba ayi shuumune. Mpeeke kwakaboolabo tontolo.
Lyalo bashikwiiya boonse bakakankamana akwaamba ayi, “Anu ngumuntu mushobonshi uyu, cakwaamba ayi cipuupu amaaba shoonse shilamunyumfwila?”
Ono Jesu ndyaakashika kwitala lya lweenge, mucishi ca Gadala, bantu bobilo bakalinga kucite bashikaswa bakamukumanya. Bantu aba bakalinga kuswa kushuumbwe alimwi bakalinga bakali cakwaamba ayi tekwakalinga muntu wakalinga kwiinda nshila iyo. 
Mpomunyaawo bakoolobesha ayi, “Ino twamucitanshi mwebo nobana bakwe Lesa? Sa mwesa mukutupensha ciindi kacitana kushikila?”
Pakalinga litanga linene lya nkumba lyakalinga kulya pafwaafwi ambabo. 
Ono bashikaswa balya bakakombelela Jesu ayi, “Na mutukuushe, mututandile mulitanga lya nkumba lilya.”
Jesu wakabaambila ayi, “Kamuya.” Mpeeke bakaswaamo akuya mukwinjila munkumba, lyalo litanga lyoonse lyakoondomokela kunkunamo lya kalundu akuya mulweenge molyakaya mukulobela. 
Kuswawaawo abo bakalinga kweembela nkumba isho, bakacica akuya kundabala mukulwiita bantu cakacitika, asheesho shoonse shakacitika kubasankwa bakalinga kucite bashikaswa. 
Mpeeke boonse bantu bakayoboloka kuswa kundabala mukukumana aJesu. Ndibakamubona, bakamukombelela ayi aswe mucishi cabo.
Jesu wakenjila mubwaato akusubuka lweenge kushika kumushi kumishaabo. 
Mpeeke bantu bamwi bakatola musankwa wakalinga kuyuminite mubili kuli nguwe, kaalete pamacila. Jesu ndyaakabona lushomo lwabo, wakaambila wakalinga kuyuminite mubili ayi, “Kalika moyo ndaba, shibiibi shako shalekelelwa.”
Mpeeke bamwi bafundishi ba Milawo bakalyaamboosha beene ayi, “Uyu muntu utoocobola Lesa.”
Sombi Jesu wakeshiba ncebakalinga kuyeeya, lyalo wakaamba ayi, “Mutooyeeyelanshi shintu shibiibi mumyoyo yanu? 
Ino ncili cuubu kwaamba ayi, ‘Shibiibi shako shalekelelwa,’ nabi kwaamba ayi, ‘Nyamuka weende?’ 
Sombi ntooyanda kwaamba ayi mwishibe ayi MwanaaMuntu ulicite bulemu ankusu shakulekelela shibiibi pacishi ca panshi.” Mpomunyaawo wakaambila uyuminite mubili ayi, “Nyamuka, bwesa macila ako uye kumishaanu.” 
Mpomunyaawo wakanyamuka waya kumishaabo. 
Ono bantu boonse ndibakabona cakacitika, bakakankamana abuumbi akutalika kulumba Lesa wakapa bulemu ankusu sha mushobo uyu.
Jesu ndyaakaswaako uko, wakabona musankwa umwi wiitwa ayi Mateyo kaashiite mukaanda ka musonko. Mpeeke Jesu wakamwaambila ayi, “Nkonkele!” Alakwe wakanyamuka, wamukonkela.
Jesu ndyaakalinga kulya muŋanda yakwe Mateyo, beshikusonkesha baanji alimwi abantu batakonkeli Milawo yakwe Mose, bakalya pantu pomwi aJesu abashikwiiya bakwe. 
Ono baFalisi ndibakabona boobo, bakeepusha bashikwiiya bakwe Jesu ayi, “Ino mufundishi wanu utoolitanshi abeshikusonkesha alimwi abantu batakonkeli Milawo yakwe Mose?” 
Sombi Jesu ndyaakanyumfwa mwiipusho wabo, wakakumbula ayi, “Teshi bantu bayumu balangoola mushiliki, sombi balwashi beenka. 
Amuye mukeeye maswi akwe Lesa alya akwaamba ayi, ‘Ndisunishi nkumbu, kuteshi milambu.’ Nshikwe kwisa mukwiita baluleme, sombi bamucita shibi.”
Kuswawaawo, bashikwiiya bakwe Joni Mubombeki bakesa kuli Jesu akumwiipusha ayi, “Ceebonshi swebo alimwi abaFalisi tulalikasha kulya, sombi bashikwiiya banu tabalikashiiwo?”
Jesu wakabakumbula ayi, “Sa babye shibwiinga inga balila shibwiinga kaacili abo? Sobwe! Sombi ciindi cilaakushika shibwiinga ndyeshi akakushikweewo pali mbabo. Paciindi ico ndyeshi bakalikashe kulya.
“Taaku muntu utunga cimami ca nsalu ipya pacakufwala cikulukulu. Ceebo cimami ico mukukokonyana, nsalu ikulukulu ilakwamuka. Aboobo cilyango cilakomenenaako. 
Mbweeke ubo taaku muntu weenga wabika waini upya munkomwe sha shipaya shikulukulu. Mukwiinga nkomwe shilapasuka awalo waini ulatika ankomwe shilanyonyooka. Anu waini upya ulalongelwa munkomwe sha shipaya shipya, aboobo shoonse shobilo shilasungwa kabotu.”
Jesu ndyaakalinga kucaamba, kwakesa mutanjilili umwi wa coonde ca baJuda, wafukama kunembo lyakwe akwaamba ayi, “Mwanaangu mwanakashi wafwabo onoono. Ntoomusenga kwaamba ayi mwise mubike maansaanu pali nguwe, lyalo utooba abuumi alimwi.” 
Lyalo Jesu wakanyamuka, abashikwiiya bakwe bakamukonkela.
Ono umwi mwanakashi wakalinga kuciswa bulwashi bwa mukunko myaaka likumi ayobilo, wakesa kwisule lyakwe Jesu akucatabo kweela cisani cakwe. 
Mumoyo wakalinga kuyeeya ayi, “Na ncatebo cisani cakwe, ncakwiila ntooba kabotu.”
Mpomunyaawo Jesu wakacebuka, ndyaakamubona wakamwaambila ayi, “Kalika moyo nankashi, lushomo lwako lwakupulusha kubulwashi.” Paciindi ceenka ico, mwanakashi uyo wakaba kabotu.
Ono Jesu ndyaakashika kuŋanda ya mutanjilili, wakabona bantu beshikulisha mapeenga abantu baanji kabalila. 
Peenka wakabaambila ayi, “Amuswe ceebo mulindu uyu taafwite, uliletebo.” Sombi boonse bakamuweluluka. 
Ingayi bantu baswebo muŋanda, Jesu wakenjila akucata mulindu uyo palyaansa, mpeeke wakabuka. 
Impuwo iyi yakanyumfwika mucishi coonse ico.
Jesu ndyaakaswaako uko, basankwa boofu bobilo bakamukonkela, kaboolobesha ayi, “NoBana babo baDefedi, amutunyumfwileko nkumbu!” 
Jesu ndyaakenjila muŋanda abalo boofu bakashika kuli nguwe. Lyalo wakabeepusha ayi, “Sa mutooshoma ayi ici inga ndacicita?” Abalo bakakumbula ayi, “Ee Nkambo.”
Mpeeke Jesu wakakumya meenso abo akubaambila ayi, “Acicitike kuli ndimwe kweelana alushomo lwanu.” 
Mpomunyaawo bakatalika kubona. Lyalo Jesu wakabakonkomesha ayi, “Muteshibishi muntu nabi womwi cikani ici.” 
Sombi balo bakaya cilwiita bantu makani akacitika mucishi coonse ico.
Ndibakalinga kuswaawo basankwa bobilo balya, bantu bamwi bakaleta muntu wakalinga kucite shikaswa wakalinga kumukasha kwaamba. 
Jesu ndyaakamukushamobo shikaswa, musankwa cibuulu uyo wakatalika kwaamba. Mpeeke bantu boonse bakakankamana akutalika kwaamba ayi, “Tacina kucitikawo kale ca mushobo wooyu muno muIsilaeli.”
Sombi baFalisi bakaamba ayi, “Ngumwaami wa bashikaswa umupa nkusu shakubakusha.”
Jesu wakaya ceenda mumandabala oonse amumishi. Wakalinga kuya ciisha mushoonde sha baJuda akushimikila Makani Abotu a Bweene bwakwe Lesa alimwi akushilika malwashi apusenepusene. 
Ono ndyaakabona bantu baanji baanji, wakabanyumfwila nkumbu mukwiinga bakalinga kulemete akupenga anga nimbelele shitacite mweembeshi. 
Mpeeke wakaambila bashikwiiya bakwe ayi, “Shakutebula shafula, sombi beshikutebula baceya. 
Aboobo amusenge Mwine muunda kwaamba ayi atume abamwi basebenshi beshikutebula.”
Jesu wakabunganya bashikwiiya bakwe bali likumi abobilo, wabapa nkusu shakukusha bashikaswa alimwi akushilika malwashi apusenepusene. 
Meena abo ngaaya, Simoni wiitwa ayi Pita alimwi aAndulu mukwabo, Jemusi mwanaakwe Sebedi aJoni mukwabo, 
Filipo aBatolomeyo, Tomasi aMateyo shikusonkesha, Jemusi mwanaakwe Alufeyasi aTadeyasi, 
Simoni shikulwanina lwaanguluko alimwi aJudasi Isikalyoti uyo wakaaba Jesu.
Jesu wakatuma bashikwiiya likumi abobilo abo akubalwiita ayi, “Mutayi mukwinjila mucishi ca baswamashi bakunsengwe nabi mundabala ya bene Samaliya. 
Sombi mulyeelete kuya kubene Isilaeli bali anga nimbelele shisowekete. 
Kamuya mukashimikile ayi, ‘Bweene bwa kwiculu buli pafwaafwi.’ 
Mukashilike balwashi, mukabushe bafu, akushilika bashimanata, alimwi akukusha bashikaswa. Mwapekwabo, amwebo mukapebo. 
Mutabwesi maali a golodi, a silifa nabi a mukuba mumpotomona shanu. 
Mutanyamuni coola nabi kunyamuna cakufwala ca peculu acimwi, nsapato nabi nkoli ceebo musebenshi ulyeelete kulita pancito yakwe.
“Ono na mwashika mundabala nabi mumushi uli woonse, mulyeelete kuyandoola muntu weenga wamutambula. Mukekaale kuli nguwe kushikila mukasweemo umo. 
Pakwinjila muŋanda mukaambe ayi, ‘Luumuno lube amwebo.’ 
Lyalo na bantu bali muŋanda iyo bamutambula, luumuno lwanu lukabe ambabo. Sombi na babula kumutambula, mukasweemo aluumuno lwanu. 
Na kwabula muntu nabi womwi weenga wamutambula nabi kukutika maswi anu, pakuswaamo mukalipaampe lusuko kushimpanta. 
Ntoomulwiita calushinisho ayi pabushiku bwakoomboloshekwa, Lesa ulaakupa ndabala iyo mulandu unene kwiinda Sodoma aGomola!
“Amubone, ntoomutuma anga nimbelele pakati kabaumpe, aboobo amucenjelele anga ninsoka akulibombya anga nimpolobe. 
Mukabacenjelele bantu ceebo balaakumutola munkuta akumukwiipa mushoonde shabo. 
Balaakumutola kubaleli abamaami ceebo ca liina lyangu, kwaamba ayi mukape bukamboni pameenso abo alimwi akubaswamashi bakunsengwe. 
Ono na bakamwaange, mutakalisukami ayi, ‘Ino tukaambe buyani?’ nabi ayi, ‘Tukaambenshi?’ mukwiinga Lesa ulaakumupa nceshi mukaambe. 
Ceebo teshi ndimwe mweshi mukanokwaamba, sombi Mushimu wakwe Ishiwanu uli kwiculu ngweshi ukabe muli ndimwe.
“Muntu ulaakubenga mukwabo wa lifumo lyomwi ayi acaikwe, abalo bamaishiwabo balaakubenga bana babo. Abalo baana balaakubukila bamashali babo, akubacaisha. 
Bantu boonse balaakumupata ceebo ca ndime. Sombi uyo eshi akayuminine kushikila kumamanino a mapensho aya, ulaakupulushikwa. 
Na bakamupenshe mundabala imwi, mukacicile kundabala imwi. Ntoomwaambila calushinisho ayi kamutana kumanisha mandabala oonse a muIsilaeli, MwanaaMuntu ulaakwisa.
“Taaku muntu utokwiiya wiinda mufundishi wakwe alimwi taaku musebenshi wiinda mwaami wakwe. 
Anu uyo utokwiiya ulyeelete kuba bweenka mbuli mufundishi wakwe, alakwe musebenshi ulyeelete kuba mbuli mwaami wakwe. Ino na mwine ŋanda uleetwa ayi Bilusebulu, balo bekala muŋanda umo balaakweela kuli meena kubica?
“Aboobo mutaloondi bantu. Taaku cintu cifweketwe ceshi cikabule kufwekulwa, nabi cishisitwe ceshi cikabule kushibikwa. 
Isho nshentoomulwiita mumunshinshe mukashaambe lumwi lubala, asheesho nshemunyumfwa kumapela mukashaambile pameenso a bantu. 
Mutaloondi baabo bacayabo mubili, sombi tabacikoonshi kucaya muuya. Amuloonde Lesa ukonsha kucaya mubili amuuya woonse mumulilo utamaani. 
Sa te tuntiinga tobilo tuloolwa lyaali lyomwi? Sombi taaku kanga ntiinga nabi komwi nkeenga kalokela panshi kwakuteshiba Ishiwanu. 
Sombi mwebo amisusu ya mumitwi yanu yoonse ilibelengetwe. 
Paceebo ceeco mutaloondi mukwiinga mwebo mulayandika kwiinda tuntiinga tuunji.
“Uyo woonse weenga wansumina pameenso a bantu, anebo ndaakumusumina kuli baTa bali kwiculu. 
Sombi uyo weenga wankaka pameenso a bantu, anebo ndaakumukaka kuli baTa bali kwiculu.
“Mutayeeyi ayi ndakesa mukuleta luumuno mucishi ca panshi. Nshikwe kuleta luumuno, sombi nkondo. 
Mukwiinga nebo ndakesa mukupansaanya mwaana musankwa abaishi, mwaana mwanakashi abanyina, alakwe mulokashi abapongoshi bakwe banakashi. 
Ono nkokwaamba ayi balwani ba muntu balaakuba baabo beenka mbwaakalaabo paŋanda.
“Uyo woonse usuni baishi nabi banyina kwiinda ndime, taaelete kuba shikwiiya wangu. Uyo woonse usuni mwanaakwe musankwa nabi mwanakashi kwiinda ndime, taaelete kuba waangu. 
Uyo woonse utanyamuni mapensho akwe anga ngumucilingano akunkonkela, taaelete kuba waangu. 
Uyo woonse usunishi buumi bwakwe ulaakubusowa, sombi uyo usowa buumi bwakwe ceebo ca ndime, ulaakubucana.
“Uyo woonse utambula ndimwe, ulatambula ndime alimwi uyo utambula ndime, ulatambula baTa abo bakantuma. 
Uyo woonse utambula mulaluki wakwe Lesa ayi mukwiinga watumwa aLesa, alakwe ulaakutambula cilambu ca mutumwi. Uyo woonse utambula muntu ululeme ayi ceebo uliluleme, ulaakutambula cilambu ca bululami. 
Uyo woonse upa nabi maanshi kuli womwi muniini wa baabo bankonkela, ayi mukwiinga ulankonkela, ncakwiila uyo teshi akabule cilambu.”
Jesu ndyaakamana kwiisha bashikwiiya bakwe bali likumi abobilo, wakaswaako uko akuya bwiisha akushimikila mumandabala. 
Ono Joni Mubombeki ndyaakalinga muntolongo, wakanyumfwa shamilimo yakwe Klistu, wakatuma bashikwiiya bakwe bamwi kuli Jesu 
mukwiipusha ayi, “Sa ndimwe baabo mbwaakaamba Joni ayi balaakwisa nabi tunoocilangila umwi?”
Jesu wakabakumbula ayi, “Kamuya mukalwiite Joni isho nshemwanyumfwa akubona, 
boofu batoolasha, balema myeendo batokweenda, beshimanata batooba kabotu, bashinkite matwi batoonyumfwa, bafu batoobushikwa alimwi bakandu batooshimikilwa Makani Abotu. 
Ulicite coolwe muntu uyo utatonshi muli ndime.”
Ono bashikwiiya bakwe Joni ndibakaya, Jesu wakatalika kwaambila bantu baanji baanji bakalingaawo shakwe Joni Mubombeki ayi, “Ndimwakaya muluyanga mwakaya mukubonanshi? Sa mwakaya mukubona litete lyakalinga kutenkaana kumuuwo? 
Ino nciinshi ncemwakaya mukubona? Sa ngumuntu wakalinga kufwete shakufwala shibotu? Tau, bafwala shakufwala shibotu balekala mumaanda a bamaami. 
Amundwiite, nciinshi ncemwakaya mukubona? Sa ngumulaluki? Ee, ntoomulwiita calushinisho ayi ngumunene kwiinda pamulaluki. 
Mukwiinga Joni ngowooyo wakaambwa muMalembo akwe Lesa ayi, ‘Ndaakutuma muntu wangu kunembo lyako eshi akakubambile nshila.’ 
Ntoomwaambila calushinisho ayi Joni ngumunene kwiinda pabantu boonse kuswabo kale kale. Sombi uyo muniini muBweene bwa kwiculu ngumunene kwiinda nguwe. 
Kuswa kuciindi cakwe Joni Mubombeki, kushikila sunu, Bweene bwa kwiculu bwashika cankusu, abalo beshishitaala batokweelesha kubutola mushitaala. 
Mukwiinga kwiisha kwa balaluki bakulukulu alimwi aMilawo yakwe Mose, shoonse shakalinga kwaamba paBweene kushikila Joni ndyaakesa. 
Aboobo na kamusuni kushoma maswi abo, Joni ngoElija uyo wakaambwa ayi ulaakwisa. 
Uyo ucite matwi anyumfwe!
“Anu bantu ba cecino ciindi inga ndabakoshanisha anshi? Bali anga mbanike bashiite pamushika kaboolobeshanya ayi, 
‘Twakamulishisha ngoma, sombi mwebo tamukwe kushana. Twakamwiimbila nyimbo sha buumba, sombi mwebo tamukwe kulila.’ 
Joni Mubombeki wakalinga kulikasha kulya alimwi taakalinga kunwa, sombi bantu bakaamba ayi, ‘Ulicite shikaswa.’ 
Ono MwanaaMuntu ndyaakesa kaalya akunwa, bantu bakaamba ayi, ‘Amubone ngumulyabi, ngucakolwa, ngushicibusa abeshikusonkesha alimwi abamucita shibi.’ Sombi busongo bwakwe Lesa bulaboneka ayi buliluleme kwiinda mumilimo ya mbubo.”
Mpomunyaawo Jesu wakatalika kukalalila bantu ba mumandabala umo mwaakacitila shaankamiko, mukwiinga tabakwe kusanduka kuswa kushibiibi. 
Wakabaambila ayi, “Mapensho kuli ndimwe nomandabala a Kolasini aBetisaida, mukwiinga shaankamiko isho shakacitilwa muli ndimwe, neshakacitilwa muTaya aSidoni, mandabala anene a bantu bakunsengwe, naakwiinga bakasanduka kale kuswa kushibiibi akufwala masaka alimwi akulinanika milota, kutondesha ayi balyuungumene ceebo cakubisha. 
Ntoomwaambila calushinisho ayi pabushiku bwakoomboloshekwa Lesa ulaakumupa mulandu unene kwiinda Taya aSidoni! 
Awebo Kapenaumu, sa utooyeeya ayi ulaakusumpwitwa kwiculu? Sobwe, ulaakuwaalwa panshi pamusena wa bafu! Mukwiinga shaankamiko isho naakwiinga shakacitilwa muSodoma, naakwiinga ndabala iyi keeciliiwo asunu. 
Sombi ntookulwiita ayi pabushiku bwa koomboloshekwa, Lesa ulaakumupa mulandu unene kwiinda Sodoma!”
Paciindi ceenka ico Jesu wakapaila ayi, “Ndamulumba Ta, noBaami ba kwiculu acishi ca panshi mukwiinga mwayubulwita bantu bateeite shintu nshemwakashisa kubantu basongo abeeite. 
Ncakwiila Ta, mwebo mwakacita kweelana akuyanda kwanu.
“BaTa bakabika shintu shoonse mumaansaangu. Taaku muntu ushi Mwaana, sombi baTa beenka. Taaku muntu ushi baTa, sombi Mwaana eenka alimwi awooyo Mwaana ngwaasala ayi ayubulwite.
“Amwise kuli ndime mwebo noonse nomushiite, nomwalemenwa, nebo ntoomupa kookesha. 
Amulipatike lijoko lyangu, mwiiye kuli ndime ceebo nebo ndimoote alimwi ndimubombu mumoyo. Paceebo ceeco, mulaakucana kookesha mumyoyo yanu. 
Mukwiinga lijoko lyangu ndyuubu alimwi amukuli wangu nguniini.”
Kuswawaawo pabushiku bwakookesha bwa Cibelu, Jesu wakeenda mumyuunda ya witi. Mpeeke bashikwiiya bakwe bakanyumfwa nsala akutalika kuyapa mitwi ya witi kabalya. 
Lyalo baFalisi ndibakabona boobo, bakaambila Jesu ayi, “Bona, bashikwiiya bako batoocita cintu citasuminishikwi aMilawo pabushiku bwakookesha bwa Cibelu.”
Jesu wakabakumbula ayi, “Sa tamuna kubelengaawo cakacita Defedi ciindi lakwe ababye ndibakanyumfwa nsala? 
Wakenjila muŊanda yakwe Lesa, lakwe ababye bakalya cimaande cakasalashikwa, nabi tecakalinga kusuminishitwe muMilawo. Cimaande ico cakalinga kulyabo bapailishi. 
Nabi tamuna kubelengaamo muMilawo yakwe Mose, ayi pabushiku bwakookesha lyoonse bapailishi balautyola mulawo wa bushiku bwakookesha muŊanda yakwe Lesa, sombi tabakwe kupekwa mulandu. 
Sombi pano mpaali wiinda Ŋanda yakwe Lesa. 
Nemwalinga kwishi maswi akwe Lesa akwaamba ayi, ‘Ndisunishi nkumbu, kuteshi milambu,’ naakwiinga tamukwe kubekesha bantu batacite mulandu. 
Ceebo MwanaaMuntu ngoMwaami wa bushiku bwakookesha bwa Cibelu.”
Jesu wakaswaako uko akuya mukwinjila mucoonde ca baJuda. 
Peenka mucoonde umo mwakalinga musankwa wakalinga kuyuminite lyaansa. Mpeeke bantu bamwi bakalingaawo bakalinga kusuni kucana cilubo muli Jesu, lyalo bakamwiipusha ayi, “Sa cilasuminishikwa kushilika muntu pabushiku bwakookesha bwa Cibelu?”
Lyalo Jesu wakabakumbula ayi, “Ino na umwi mulikoto lyanu kaacite mbelele yomwibo, ono yakulukila mucilindi pabushiku bwa kookesha bwa Cibelu, sa inga taisubuli? 
Muntu ulayandika abuumbi kwiinda mbelele. Aboobo Milawo ilatusuminisha kucita ciluleme pabushiku bwakookesha bwa Cibelu.” 
Mpomunyaawo Jesu wakaambila muntu uyuminite lyaansa ayi, “Fungulula lyaansa lyako.” Mpeeke wakalifungulula, lyalo lyakaba kabotu bweenka mbuli libye. 
Sombi baFalisi bakaswaawo, baya balifuyafuya ayi bacane nshila yakucailamo Jesu.
Ono Jesu ndyaakeshiba miyeeyo yabo, wakaswaako uko. Mpomunyaawo bantu baanji baanji bakamukonkela, lyalo wakashilika baabo boonse bakalinga kuciswa. 
Sombi wakabakonkomesha ayi batalwiiti nabi womwi kwaamba ayi ngani. 
Wakacita kweelana ambwaakaamba Isaya mulaluki mukulukulu ayi,
“Uyu ngomusebenshi wangu uyo ngondakasala,
Teshi akapikishe nabi koolobesha,
Teshi akatyole litete lisendeme kale,
Muli nguwe baswamashi boonse bakunsengwe
Mpomunyaawo bantu bamwi bakaleta musankwa moofu wakalinga kutaamba kuli Jesu ceebo wakalinga kucite shikaswa. Peenka wakamushilika, aboobo wakatalika kwaamba akubona. 
Lyalo bantu boonse bakakankamana akwaamba ayi, “Sa uyu inga waba mwanaakwe Defedi?”
Sombi baFalisi ndibakanyumfwa makani aya, bakaamba ayi, “Taaku umbi, nguBilusebulu mwaami wa bashikaswa umupa nkusu shakubakusha.”
Jesu wakalinga kwishi miyeeyo yabo, lyalo wakabaambila ayi, “Buleelo boonse bweenga bwabukilana akutalika kulwana, buleelo ubo bulamwaika. Na bantu ba mundabala nabi muŋanda yomwi babukilana, ndabala nabi ŋanda iyo ilawa. 
Ono na Satana wakusha Satananyina, nkokwaamba ayi Satana walibukila, ino buleelo bwakwe inga bwayuma buyani? 
Ono na nebo ndakusha bashikaswa munkusu shakwe Bilusebulu, ino abo bakonkela ndimwe balabakusha munkusu shakwe ni? Paceebo ceeco, balaakumushinina akutondesha ayi mulilubite. 
Teshi Bilusebulu, sombi nguMushimu Usalashi wakwe Lesa uyo umpa nkusu shakukusha bashikaswa. Nkokwaamba ayi Bweene bwakwe Lesa bwesa kuli ndimwe.
“Taaku weenga wapwaya ŋanda ya muntu shinkusu akwiipa shintu shakwe, sombibo na wamwaanga, lyalo ncalushinisho inga weepa sha muŋanda ya muntu uyo.
“Uyo woonse utabete kulubasu lwangu, ngumulwani wangu, alimwi awooyo utooboli pantu pomwi anebo ulapalanganya. 
Paceebo ceeco, ntoomulwiita calushinisho ayi Lesa ulaakulekelela muntu cibiibi cili coonse nabi mucobwe uli woonse ngweenga wacita. Sombi uyo woonse weenga wacobola Mushimu Usalashi teshi akalekelelwe. 
Uyo woonse waamba maswi abiibi kuMwanaaMuntu inga walekelelwa. Sombi uyo woonse ucobola Mushimu Usalashi teshi akalekelelwe, bulya nabi ciindi citoosa.”
“Ono kwaamba ayi mube ashisepo shibotu, mulyeelete kuba acisamu cibotu. Na mulicite cisamu cibiibi, mulaakuba ashisepo shibiibi. Ceebo cisamu cili coonse cileshibilwa kushisepo sha ncico. 
Mwebo nobana bansoka! Ino inga mwaamba buyani shintu shibotu mwebo nobeene kamuli babiibi? Mukwiinga muntu ulaamba ciswite mumoyo wakwe. 
Muntu uli kabotu ulaamba shintu shibotu isho shili mumoyo wakwe, alakwe muntu mubiibi ulaamba shibiibi shili mumoyo wakwe.
“Ntoomwaambila ayi pabushiku bwakoomboloshekwa, Lesa ulaakupa mulandu bantu ceebo ca maswi oonse abiibi ngobakaamba. 
Mukwiinga muntu ulaakupekwa nabi kutapekwa mulandu kwiinda mukwaamba kwakwe.”
Lyalo bamwi bafundishi ba Milawo abaFalisi bakaambila Jesu ayi, “NoBafundishi, tulisuni ayi mutucitile citondesho cakuswa kwiculu.” 
Sombi lakwe wakabakumbula ayi, “Bantu ba cecino ciindi, bamucita shibi, batashomeki kuli Lesa balisuni kubona citondesho. Ono taaku nceshi batondeshekwe, sombibo citondesho cakwe Jona mulaluki mukulukulu. 
Ceebo bweenka mbuli Jona mbwaakalinga mulifumo lya nswi inene inshiku shotatwe, alakwe MwanaaMuntu ulaakwikala nshiku shotatwe mucuumbwe. 
Pabushiku bwakoomboloshekwa, bene Ninife balaakumushinina, ceebo balo bakasanduka kuswa kushibiibi shabo ndyaakabashimikila Jona. Sombi pano mpwaali wiinda Jona! 
Pabushiku bwakoomboloshekwa, mwaami mwanakashi wa kumalenge ulaakumushinina ceebo wakaswa kweela cishi kwisa mukunyumfwa busongo bwakwe Solomoni. Sombi pano mpwaali wiinda Solomoni!
“Na shikaswa waswa mumuntu, ulaya bweenda muluundu kuyandoola kwakookeshesha. Na kwabula kucanika 
ulaamba ayi, ‘Ntooboolela mumuntu wangu mondakaswa.’ Ono na waboola ulacana taamu ciliimo, muntu uyo ulibo kabotu. 
Lyalo ulaya mukuletelaawo abamwi bali bosanwe abobilo babiibi kwiinda pali nguwe. Mpeeke balenjila akwikala mumuntu uyo. Aboobo bwikaalo bwa muntu uyo bulabica kwiinda bwakutaanguna. Mbweshi cikabe akubantu babiibi ba cecino ciindi.”
Jesu ndyaakalinga kucaamba kubantu baanji, kwakesa banyina abamakwabo, bakeemikana pansengwe, kabasuni kwaamba akwe. 
Lyalo umwi muntu wakaambila Jesu ayi, “Banyinawanu abamakwabanu baliimfwi pansengwe, batooyanda kwaamba amwebo.” 
Sombi lakwe wakamukumbula ayi, “Anu bama mbaani? Abamakwesu mbaani?” 
Mpeeke wakatondeka kwakalinga kushiite bashikwiiya bakwe akwaamba ayi, “Aba mbobama alimwi mbobamakwesu! 
Mukwiinga uyo woonse ucita buyanda baTa bali kwiculu ngunandumi yangu, ngunankashi yangu alimwi mbobama.”
Pabushiku bweenka ubo, Jesu wakaswa muŋanda akuya mukwikala muloombe lwa lweenge. 
Likoto lya bantu baanji lyakamubunganina, lyalo wakenjila mubwaato wekala, sombi bantu balo boonse bakeemikana muloombe lwa lweenge petala. 
Jesu wakabalwiita shintu shiinji mushikoshanyo. Wakaamba ayi, “Kwakalinga muntu umwi wakaya mukushanga mbuto. 
Ono ndyaakalinga kushanga, shimwi mbuto shakalokela munshila abalo bayuni bakesa bashilya. 
Shimwi shakalokela pabulongo bwa mabwe. Imbuto ishi shakafwambaana kumena ceebo bulongo bwakalingabo peculu. 
Sombi lumwi ndilwakabala, busonga boonse bwakapya akuyuma, ceebo miyanda taikwe kuya bunene panshi. 
Imbuto shimwi shakalokela pamyuumfwa, ayalo myuumfwa ndiyakakula yakashitilisha busonga. 
Ono mbuto shimwi shakalokela pabulongo bubotu akucata shakacata. Shimwi shakacata mwaanda, shimwi makumi osanwe alyomwi ashalo shimwi makumi otatwe.”
Lyalo Jesu wakabaambila ayi, “Uyo ucite matwi aanyumfwe!”
Mpomunyaawo bashikwiiya bakwe bakamwiipusha ayi, “Nceebonshi ncemubalwiitila mushikoshanyo bantu?” 
Jesu wakabakumbula ayi, “Mwebo mwakapekwa lushibo lwa shintu shishisitwe sha Bweene bwa kwiculu, sombi balo tabakwe kupekwa. 
Mukwiinga uyo ucite kale ulaakubikilwaawo, aboobo ulaakuba ashiinji. Sombi ucite kaniini ulaakunyaikwa nabi kaako koonse nkaacite. 
Ndabalwiita mushikoshanyo ceebo nabi balangilisha, sombi tababoneshi alimwi nabi balakutika, sombi tabanyumfwi nabi kunyumfwishisha. 
Cacitika muli mbabo kweelana ambwaakaamba Isaya mulaluki mukulukulu ayi,
Mukwiinga bantu aba mbeshicimpamya,
“Sombi mwebo mulicite coolwe mukwiinga meenso anu alabona, aalo matwi anu alanyumfwa. 
Ntoomulwiita calushinisho ayi balaluki bakulukulu baanji, alimwi abantu baanji baluleme, bakalinga kuyandishisha kubona sheeshi nshemutoobona, sombi tabakwe kushibona. Bakalinga kuyandishisha kunyumfwa shintu nshemunyumfwa, sombi tabakwe kushinyumfwa.
“Ono amunyumfwe mbocaamba cikoshanyo ca mushangi. 
Na bantu banyumfwa maswi a Bweene bwakwe Lesa cakubula kwaanyumfwisha, alakwe Satana ulesa wakushamo sheesho shashangwa mumyoyo yabo. Bantu bali boobo nshembuto shakalokela munshila. 
Imbuto isho shakalokela pabulongo bwa mabwe mbantu abo bacita na banyumfwa maswi akwe Lesa, baleendililabo kwaatambula cakusangalala. 
Sombi maswi taanjili cankusu mumyoyo yabo, aboobo taakaali ciindi. Makatasho nabi mapensho na abapolela ceebo ca maswi akwe Lesa, balatentuka kufwambaana. 
Ono isho shakalokela pamyuumfwa mbantu abo banyumfwa maswi akwe Lesa, sombi shintu sha mucishi ca panshi, akusuna bubile, shilafulunganya maswi akwe Lesa, aboobo tabacati shisepo. 
Sombi mbuto shakalokela mubulongo bubotu mbantu abo banyumfwa maswi akwe Lesa akwaacita. Aboobo balacata shisepo, bamwi mwaanda, bamwi makumi osanwe alyomwi abalo bamwi makumi otatwe.”
Jesu wakabaambila acimwi cikoshanyo ayi, “Bweene bwa kwiculu buli anga ngumuntu wakashanga mbuto ibotu ya maila mumuunda wakwe. 
Sombi mashiku bantu boonse ndibakalinga kulete, mulwani wakwe wakesa mukushanga misonde mumuunda wa maila, ndyaakamanisha wakaya. 
Ono maila alya ndyaakakula akutalika kusapuka ayalo misonde yakaboneka. 
Basebenshi ba mwine muunda bakaya mukumwaambila ayi, ‘Nkambo te mwakashangabo maila eenka mumuunda wanu? Ino misonde yaswa kuli alimwi?’ 
Lakwe wakabakumbula ayi, ‘Ngumulwani wangu wacita shoonse ishi.’ Mpeeke basebenshi bakamwiipusha ayi, ‘Sa mulisuni ayi tukainonkole misonde?’ 
Sombi lakwe wakabakumbula ayi, ‘Tau ceebo pakunonkola inga mwanonkweta kumwi amaila. 
Amwileeke misonde amaila shoonse shikulile pantu pomwi kushikila ciindi cakutebula. Lyalo ndaakwaambila beshikutebula ayi bakataangune kubunjika misonde akuyaanga milemile ayi itentwe. Lyalo ndyeshi bakacese maila akwaabika mubutala.’ ”
Jesu wakabalwiita acimwi cikoshanyo ayi, “Bweene bwa kwiculu bulikoshenye aluseke lwa masitadi ulo muntu ndwaashanga mumuunda wakwe. 
Nabi nduseke luniini kwiinda nseke shoonse, sombi na lwamena cilaba cisamu cinene kwiinda pambewu shoonse. Lyalo bayuni balesa akupanga shinswa mumisampi ya ncico.”
Jesu alimwi wakabalwiita acimwi cikoshanyo ayi, “Bweene bwa kwiculu buli anga ncimena ciniini mwanakashi ncaakasenkanya mushikopo shotatwe sha fulaulo, kushikila woonse wafutumuka.”
Jesu wakaambila bantu shoonse ishi mushikoshanyo. Taaku cintu nabi comwi ncaatakwe kwaamba mucikoshanyo. 
Shoonse ishi shakacitika kweelana ambwaakaamba mulaluki mukulukulu ayi,
Mpomunyaawo Jesu wakashiya bantu baanji balya akwinjila muŋanda. Mpeeke bashikwiiya bakwe bakaya mukumusenga ayi, “Amutupandulwite cikoshanyo ca nsaku ya misonde mumuunda wa maila.” 
Jesu wakabakumbula ayi, “Uyo wakashanga maila nguMwanaaMuntu. 
Muunda uyo ncishi ca panshi. Maila mbantu ba muBweene bwa kwiculu, ayalo misonde mbantu ba Mubiibi. 
Ono mulwani wakashanga misonde nguMubiibi. Sombi ciindi ca kutebula ngamamanino a cishi ca panshi alimwi beshikutebula mbaanjelo. 
Bweenka mbuli nsaku ya misonde mboibunganishikwa akutentwa mumulilo, akumamanino a cishi ca panshi bweenka ubo mbweshi kukabe. 
MwanaaMuntu ulaakutuma baanjelo bakwe ayi bakakuushe bantu babisha babyabo abamucita shibi boonse muBweene bwakwe 
akubawaala mumulilo utamaani. Mwalo umo mweshi bakanoolila akulumanya meeno. 
Lyalo baluleme balaakubala mbuli lisuba muBweene bwakwe Ishiwabo. Uyo ucite matwi anyumfwe!”
“Bweene bwa kwiculu bulikoshenye abuboni bwakalinga kushisitwe mumuunda, ubo muntu mbwaakeetukila akubushisa pambi. Ono mukusangalala wakaya mukuulisha shintu shoonse nshaakalinga kucite, akuula muunda uyo.
“Bweene bwa kwiculu bulikoshenye amusambashi uyandoola mabwe abotu amakwebo. 
Na wacana libwe libotu abuumbi, ulaya mukuulisha shintu shakwe shoonse akulyuula.
“Bweene bwa kwiculu bulikoshenye akoombe kawaalwa mulweenge, akucata nswi shipusenepusene. 
Ono ndikakesula bakakakwelela kwitala. Lyalo bakekala panshi akutalika kusala nswi shibotu nshebakalinga kubika mumitaanga, akusowa shibiibi. 
Bweenka ubo mbweshi cikabe akumamanino a cishi ca panshi. Baanjelo balaakwisa mukupansaanya babiibi kuswa kubaluleme, 
akubawaala mumulilo utamaani umo mweshi bakanoolila akulumanya meeno.”
Jesu wakeepusha bashikwiiya bakwe ayi, “Sa mwashinyumfwisha shoonse ishi?” Balo bakakumbula ayi, “Ee, twanyuumfwa.” 
Lyalo Jesu wakabakumbula ayi, “Paceebo ceeco mufundishi woonse wa Milawo uyo wakeeya maswi a Bweene bwa kwiculu, uli anga ngumwine ŋanda, uyo ukusha shintu shipya ashikulukulu muŋanda yakusungilaamo shintu.”
Jesu ndyaakamanisha kubalwiita shikoshanyo ishi, wakaswaako uko 
akuya kundabala ya kumishaabo. Ndyaakashika wakeeisha bantu mucoonde ca baJuda cakwaamba ayi boonse bakakankamana akutalika kwaamba ayi, “Ino uyu muntu wakakusha kuli busongo ubu ankusu ishi shakucita shaankamiko? 
Sa uyu teshi ngomwaana wa mubeseshi ulya? Sa te baMaliya mbobanyina? Sa te banandumi shakwe nguJemusi, Josefu, Simoni aJudasi? 
Abalo banankashi shakwe te tuli abo kweenka kuno? Ino lakwe shoonse ishi wakashicana kuli?” 
Aboobo bakamusuula. Sombi Jesu wakabaambila ayi, “Mulaluki ulalemekwa kuli koonse kukushakobo kumishaabo, akuŋanda yakwe mwiine.” 
Aboobo Jesu taakwe kucitawo shaankamiko shiinji uko ceebo tabakwe kumushoma.
Ciindi ico, mwaami Elodi wa kuGalili wakanyumfwa mpuwo yakwe Jesu. 
Mpomunyaawo wakaambila bantu bakwe bacinenenene ayi, “Uyu nguJoni Mubombeki wabuka kuswa kubafu! Nceceeco ncaakonshela kucita shaankamiko ishi.”
Ceebo pesule Joni Mubombeki kaatana kufwa, Elodi wakatuma bashilumamba ayi baange Joni akumubika muntolongo. Wakacita shoonse ishi ceebo cakwe Elodyasi muka Filipo, mukwabo. 
Mukwiinga Joni wakalinga kwaambila Elodi ayi, “Mulawo tausuminishi ayi webo umweebe.” 
Elodi wakalinga kusuni kucaya Joni, sombi wakalinga kuloonda bantu ceebo bakalinga kwaamba ayi Joni ngumulaluki.
Ono bumwi bushiku, ndibakalinga kusekelela bushiku bwa kushalwa kwakwe Elodi, mwanaakwe Elodyasi mwanakashi wakashana cakakonda Elodi abaabo bakalingaawo. 
Lyalo Elodi wakaambila mulindu uyo ayi, “Ndalumbila, ntookupa cili coonse nceshi unseenge!” 
Ono banyina ndibakamulwiita ncaaelete kusenga, wakaamba ayi, “Amumpe pano peenka mutwi wakwe Joni Mubombeki mumbale iselebete.”
Mpomunyaawo mwaami Elodi wakacatwa buumba, sombi ceebo cakulumbila nkwakalumbila pameenso abaabo boonse bakalingaawo, wakaambila bantu ayi mulindu uyu apekwe ncaasenga. 
Mpeeke wakatuma shilumamba kuya mukutimbula Joni mutwi muntolongo. 
Lyalo mutwi wakwe bakooletela mumbale iselebete akupa mulindu uyo, alakwe wakootola kuli banyina. 
Ono bashikwiiya bakwe Joni Mubombeki bakesa mukubwesa mutuntu, baya bafukila. Kuswawaawo bakaya mukulwiita Jesu.
Jesu ndyaakanyumfwa makani aya, wakenjila mubwaato akuswaako uko. Wakaya kumusena umwi eenkabo kwatakalinga kwikala bantu. Ono bantu baanji ndibakanyumfwa ayi Jesu waya, bakeenda kwitala kuswa mumandabalaabo bamukonkela. 
Jesu ndyaakasubuka, wakabona bantu baanji baanji kababungene. Lyalo wakabanyumfwila nkumbu akushilika balwashi mbobakalingaabo.
Ndilyakookama lisuba, bashikwiiya bakwe bakesa kuli Jesu akumwaambila ayi, “Amubone, kuno nkuluundu alimwi lisuba lyepila kale. Amubaambile bantu baye mumishi mukuula cakulya cakwaamba ayi balye.” 
Jesu wakabakumbula ayi, “Tabeelete kuya. Mwebo nweenka amubape cakulya.” 
Abalo bakakumbula ayi, “Swebo tulicitebo shinkwa wosanwe atuswi tobilo.” 
Mpomunyaawo Jesu wakabaambila ayi, “Amushilete kokuno.” 
Lyalo Jesu wakaambila bantu ayi bekale panshi pabwiisu. Wakabwesa shinkwa wosanwe alimwi atuswi tobilo, walanga kwiculu akulumba Lesa. Ndyaakamanisha wakakomoona shinkwa akupa bashikwiiya bakwe abalo bakaabila bantu. 
Mpeeke bantu boonse bakalya akukuta. Mpomunyaawo bashikwiiya bakesusha tutundu likumi atobilo twa sheesho shakacaalaako. 
Ono bantu bakalyaako mpashi bakalinga shuulu shosanwe, kutabelengelako banakashi abanike.
Mpomunyaawo Jesu wakaambila bashikwiiya bakwe ayi benjile mubwaato, batanjile kuya kwitala lya lweenge, lakwe kaacaambila bantu ayi baye kumishaabo. 
Ndyaakamana kubalasha bantu balya, lyalo ndipakashiyashiya, wakatanta pakalundu mukupaila, wakalingakobo eenka. 
Paciindi ici bwaato bwakalinga kutene pakati ka lweenge, kabutolaanishikwabo amaaba ceebo kwakalinga cipuupu.
Ingayi kumuyamaca Jesu wakesa kubashikwiiya bakwe kaaenda pamaanshi. 
Sombi bashikwiiya ndibakamubona kaaenda pamaanshi, bakaloonda abuumbi akooloma bakaamba ayi, “Ncipuku!” 
Sombi paciindi ceenka ico Jesu wakabaambila ayi, “Amukalike myoyo! Mutaloondi, ndime.”
Mpomunyaawo Pita wakaamba ayi, “Nkambo, na ncakwiila ndimwe, amuŋambile ayi nse kuli ndimwe keensa ceenda pamaanshi.” 
Alakwe Jesu wakamwaambila ayi, “Kosa!” Mpeeke Pita wakaswa mubwaato akutalika kweenda pamaanshi kuya kuli Jesu. 
Ono ndyaakabona maaba wakaloonda, lyalo wakatalika kuya bupila. Wakoolobesha ayi, “Nkambo amumpulushe!” 
Mpomunyaawo Jesu wakamucata akumwaambila ayi, “Nciinshi ncewatonshesha? Kuceya lushomo ndoocite webo omuntu!” 
Ndibakenjila mubwaato, acalo cipuupu cakoomuna. 
Lyalo bashikwiiya boonse bakalinga mubwaato bakamulambila akwaamba ayi, “Ncakwiila muli bana bakwe Lesa!”
Lyalo ndibakasubuka lweenge, bakashika mucishi ca Genesaleti. 
Mpeeke bantu ba kumusena uyo ndibakeshiba ayi nguJesu, bakatuma nkombe kumisena yoonse yakalinga kushingulukite. Mpomunyaawo bakaleta balwashi kuli Jesu, 
akumusenga ayi asuminishe balwashi kukumyabo cakufwala cakwe. Lyalo boonse bakakumyaako, bakaba kabotu.
Mpomunyaawo baFalisi abafundishi ba Milawo bamwi bakaswa kuJelusalemu, bakaya kuli Jesu mukwiipusha ayi, 
“Ceebonshi bashikwiiya bako tabakonkeli kwiisha kwa bakulukulu? Ino tabasambilinshi kumaansa pakulya kweelana amulawo wa ciJuda?” 
Jesu wakabakumbula ayi, “Ino mwebo nceebonshi ncemushiila mulawo wakwe Lesa akukonkela kwiisha kwa bakulukulu? 
Mukwiinga Lesa wakaamba ayi, ‘Lemeka baiso abanyoko,’ alimwi ayi, ‘Uyo woonse unyansha baishi nabi banyina, ncakwiila ulyeelete kucaikwa.’ 
Sombi mwebo mulaamba ayi na muntu waambila baishi nabi banyina ayi, ‘Lucafwo loonse ndondalinga kweelete kumupa, ndapa kuli Lesa,’ taaelete kulemeka baishi alucafwo ulo. 
Mukucita boobo, mulaubya maswi akwe Lesa ceebo ca milawo yanu ya bakulukulu. 
Mwebo nobantu nomwaamba nshemutaciti! Anu Isaya wakaamba kabotu ndyaakalaluka shapali ndimwe ayi,
‘Aba bantu balandemekabo pamulomo
Kupaila nkobampaila, taaku mbokubete
Jesu wakeeta bantu baanji baanji balya akubaambila ayi, “Amukutike alimwi munyumfwishishe! 
Teshi ceeco cintu cinjila mulifumo lya muntu cimubisha, sombi nceeco ciswa mukanwa.”
Lyalo bashikwiiya bakwe bakesa mukumwiipusha ayi, “Sa mulishi kwaamba ayi baFalisi tabakwe kukondwa ndibanyumfwa maswi anu?” 
Jesu wakakumbula ayi, “Mbewu ili yoonse njebatakwe kushanga baTa bali kwiculu ilaakutumunwa. 
Mutalisukami ambabo, mbamatanjilili boofu. Aboobo na moofu watanjilila moofunyina, boonse bobilo balawita mucilindi.”
Sombi Pita wakaamba ayi, “Amutusansulwite cikoshanyo ici.” 
Mpeeke Jesu wakabeepusha ayi, “Anu amwebo abobulya tamunyumfwishi? 
Sa tamwishi kwaamba ayi, cintu coonse cinjila mukanwa lya muntu cileendilila kuya mumala alimwi cilaswa? 
Sombi shintu shiswa mumulomo wa muntu, mukwiinga shilaswa mumoyo, nsheshimubisha. 
Mukwiinga mumoyo momuswa miyeeyo ibiibi, ya bucayi, bulale, bufuule, bwiipi, bukamboni bwakubeca alimwi abufuyishi. 
Ishi nsheshintu shibisha muntu, sombi kulya kaatakwe kusamba kumaansa takubishi muntu.”
Lyalo Jesu ndyaakaswaako uko, wakaya kucishi ca mandabala anene aTaya aSidoni. 
Mpeeke kwakesa mwanakashi kuli Jesu wa kuKenani uyo wakalinga kwikala kweenka uko. Wakoolobesha ayi, “Amunyumfwileeko nkumbu Nkambo, nobana bakwe Defedi! Mwanaangu mwanakashi ulicite bashikaswa.”
Sombi Jesu taakwe kumukumbulaawo nabi liswi lyomwi. Lyalo bashikwiiya bakwe bakaya kuli Jesu akumusenga ayi, “Amwaambile mwanakashi uyu anooya, mukwiinga utootukonkela akutuyobekela!” 
Mpomunyaawo Jesu wakakumbula ayi, “Ndakatumwabo kumbelele shisowekete sha mushobo wa bene Isilaeli.” 
Lyalo mwanakashi wakesa mukufukama kunembo lyakwe akwaamba ayi, “Nkambo, amuncaafwe!”
Mpomunyaawo Jesu wakakumbula ayi, “Teshi cibotu kunyaya baana cakulya akupa bakabwa.” 
Alakwe mwanakashi wakakumbula ayi, “Mbocibete Nkambo, sombi abalo bakabwa balabweselela shakulya shilokeela pakulya mwine ŋanda.” 
Lyalo Jesu wakakumbula ayi, “Nankashi, lushomo lwako ndunene abuumbi! Acicitike kweelana akuyanda kwako.” Paciindi ceenka ico mwanaakwe mwanakashi wakaba kabotu.
Jesu wakaswaako uko akwiinda muloombe lwa Lweenge lwa Galili. Mpomunyaawo wakatanta pakalundu akwikala peenka apo. 
Mpeeke bantu baanji baanji bakaya kuli Jesu bakatola bantu balema myeendo, boofu, balema bamwi, bacibuulu alimwi abamwi balwashi baanji. Bakabooneka kunembo lyakwe Jesu, peenka wakabashilika. 
Bantu boonse bakakankamana ndibakabona bacibuulu kabaamba, balema kababa kabotu, balema myeendo kabeenda alimwi aboofu kababona. Lyalo bakalumbaisha Lesa wa bene Isilaeli.
Jesu wakabunganya bashikwiiya bakwe akubaambila ayi, “Ndanyumfwila nkumbu bantu aba mukwiinga bekala nshiku shotatwe anebo alimwi bulya tabacite acakulya. Nshisuni kubaambila ayi baye mwabo mwabo kabatana kulya mukwiinga inga kabaya ciwisuka munshila.” 
Bashikwiiya bakwe bakamwiipusha ayi, “Ino tutooshicana kuli shakulya shakwaamba ayi tupe bantu baanji bobulya muno muluyanga?” 
Jesu wakabeepusha ayi, “Ino mulicite shinkwa wongaye?” Abalo bakakumbula ayi, “Tulicite shinkwa wosanwe awobilo alimwi atuswi tuniinibo.”
Mpomunyaawo Jesu wakaambila bantu ayi bekale panshi. 
Lyalo wakabwesa shinkwa wosanwe awobilo uyo alimwi atuswi, ndyaakamana kulumba Lesa, wakakomoona shinkwa akupa bashikwiiya bakwe ayi baabile bantu. Abalo bashikwiiya bakwe bakabaabila. 
Mpeeke boonse bantu bakalya akukuta. Lyalo bashikwiiya bakesusha tutundu tosanwe atobilo twa sheesho nshebakashiyaako bantu. 
Bantu bakalya bakalinga shuulu shone, kutabelengelako banakashi abaana.
Lyalo Jesu wakaambila bantu ayi banooya kumaanda abo, lakwe wakenjila mubwaato akuya kucishi ca kuMagadani.
BaFalisi abaSaduki bamwi bakaya kuli Jesu mukumusunka. Bakamusenga ayi ababoneshe citondesho cakuswa kwiculu, kwaamba ayi bashome ayi Lesa ngowakamutuma. 
Sombi Jesu wakabakumbula ayi, “Na lisuba lyepila, mwebo mulaamba ayi, ‘Bulaakuca kabotu ciilo ceebo kwiculu kwasalala.’ 
Alyalo macuunsa mulaamba ayi, ‘Sunu mfula itooloka mukwiinga kuli makumbi ashiya.’ Mulishi kusansulula mbokuboneka kwiculu, sombi mulaalilwa kusansulula shitondesho sha shintu isho shitoocitika. 
Bantu ba cecino ciindi, bamucita shibi, batashomeki kuli Lesa balisuni citondesho. Ono taaku nceshi batondeshekwe, sombibo citondesho cakwe Jona.” Lyalo wakabashiya waswaawo.
Ono bashikwiiya bakwe ndibakasubukila kwitala lya lweenge, bakalubaako kuyumuna shinkwa. 
Jesu wakabaambila ayi, “Amucenjele acimena ca baFalisi abaSaduki.”
Mpomunyaawo bashikwiiya bakatalika kwaamba ayi, “Ncaambila boobo ceebo tatukwe kuyumuna shinkwa.” 
Sombi Jesu wakeshiba ncebakalinga kwaamba, peenka wakabeepusha ayi, “Ceebonshi mutokwaamba pacikani cakubula shinkwa? Kuceya lushomo ndomucite mwebo nobantu! 
Sa abobulya tamunyumfwishi? Sa tamwiibaluki ndindakakomoona shinkwa wosanwe ayi bantu bali shuulu shosanwe balye? Ino mwakesusha tutundu tongaye twa shinkwa ngobakashiyaako? 
Nabi mushinkwa wosanwe awobilo ngundakapa bantu bali shuulu shone, mwakesusha tutundu tongaye twa sheesho nshebakashiyaako? 
Ino tamuna kwishibilanshi ayi nshindalinga kumwaambila cikani ca shinkwa? Amucenjele acimena ca baFalisi abaSaduki!”
Lyalo bashikwiiya bakwe bakanyumfwisha ayi taakalinga kubaambila kucenjela kucimena cakuseenkanya mushinkwa, sombi kwiisha kwa baFalisi abaSaduki.
Ono Jesu ndyaakashika kucishi ca kuSisaliya Filipi, wakeepusha bashikwiiya bakwe ayi, “Ino bantu balaamba ayi nebo ne MwanaaMuntu ndime ni?” 
Balo bakakumbula ayi, “Bamwi balaamba ayi ndimwe baJoni Mubombeki, bamwi ayi ndimwe baElija abalo bamwi ayi ndimwe baJelemiya nabi womwi wa balaluki bakulukulu.” 
Mpomunyaawo Jesu wakabeepusha ayi, “Ino mwebo mulaamba ayi ndime ni?” 
Simoni Pita wakakumbula ayi, “Ndimwe Usalitwe ulya, Mwanaakwe Lesa muumi.”
Mpeeke Jesu wakamukumbula ayi, “Ulicite coolwe Simoni omwanaakwe Jona! Teshi muntu wakuyubulwiita ceeci, sombi mbaTa ba kwiculu. 
Ono ntookwaambila ayi ndiwe Pita, aboobo pamwaandami uyu mpweshi nkayakile coonde cangu alimwi nkusu sha lufu teshi shikacikomeewo nalilaampi. 
Ndaakukupa shakucalwisha kuBweene bwa kwiculu, aceeco coonse nceshi ukaange pacishi ca panshi, cilaakwaangwa akwiculu, aceeco coonse nceshi ukaangulule pacishi ca panshi, akwiculu koonse cilaakwaangululwa.”
Kuswawaawo Jesu wakaambila bashikwiiya bakwe ayi batakaambili muntu nabi womwi ayi ngoUsalitwe wakwe Lesa.
Kuswa ceeco ciindi Jesu wakatalika kusansulwita bashikwiiya bakwe ayi, “Ndyeelete kuya kuJelusalemu nkweshi nkaye mukupenshekwa abuumbi abamaloba, bamatanjilili ba bapailishi abafundishi ba Milawo. Ndaakucaikwa, sombi pabushiku bwatatu, ndaakubushikwa.”
Ndyaakanyumfwa boobo Pita, wakatola Jesu kulubasu akutalika kumukalalila. Wakamwaambila ayi, “Tau Nkambo! Ici tacikoonshi kumucitikila napaceyuubo!” 
Mpeeke Jesu wakapiluluka akwaambila Pita ayi, “Koya kulaale, webo Satana! Webo uli mfumpu kuli ndime ceebo miyeeyo yako iyo taiswi kuli Lesa, sombi njabuntu.”
Lyalo Jesu wakaambila bashikwiiya bakwe ayi, “Na muntu utooyanda kukonkela ndime, ulyeelete kushiya akusuula shintu shoonse shimusangalasha, wanyamuna mucilingano wakwe akunkonkela. 
Mukwiinga uyo woonse usuni kupulusha buumi bwa buntu, ulaakubusowa. Sombi uyo usowa buumi bwakwe ceebo ca ndime, ncakwiila ulaakubucana. 
Ino mbubotunshi buliimo, na muntu waba ashintu shoonse shili mucishi ca panshi, sombi buumi bwakwe bwancinencine wabusowa? Taamuuwo! Nciinshi muntu nceenga walipila kwaamba ayi acane buumi bwancinencine alimwi? 
Ceebo MwanaaMuntu ulaakwisa abaanjelo bakwe mubulemu bwa baIshi, lyalo ndyeshi akalambule muntu womwi awomwi kweelana amilimo yakwe. 
Ntoomwaambila calushinisho ayi, mpobali bamwi peenka pano beshi bakabule kufwa, kabatana kubona MwanaaMuntu keesa muBwaami bwakwe.”
Ndipakeenda nshiku shosanwe abomwi, Jesu wakatola Pita, abamukowa bobilo Jemusi aJoni kukalundu kalaamfu, akutanta peculu beenkabo. 
Mpomunyaawo mubili wakwe Jesu wakasanduka pameenso abo. Ciwa cakwe cakabala anga ndisuba ashalo shakufwala shakwe shakaboolabo tuu. 
Lyalo bashikwiiya botatwe balya bakabona Mose aElija kabaamba aJesu. 
Ndyaakabona boobo, Pita wakaambila Jesu ayi, “Nkambo, cabota abuumbi kwaamba ayi tuli waano! Na kamusuni, ntooyaka nkunka shotatwe, imwi ibe yaanu, imwi yakwe Mose alimwi ayakwe Elija.”
Ndyaakalinga kucaamba, kwakaboneka likumbi lituba tuu lyakabafwekelela, lyalo mulikumbi umo mwakanyumfwika liswi lyakwaamba ayi, “Uyu ngoMwanaangu ngoonsuni alimwi muli nguwe ndakondwa. Amumunyumfwile!”  
Ono bashikwiiya ndibakanyumfwa boobo, bakaloonda abuumbi cakwaamba ayi bakawa bufubeme. 
Sombi Jesu wakaya mukubacata akubaambila ayi, “Amubuke, mutaloondi!” 
Lyalo ndibakeenamuka, taaku aumwi muntu ngobakabonaawo, sombibo Jesu eenka.
Ndibakalinga kuseluka kuswa pakalundu, Jesu wakabaambila ayi, “Ishi nshemwabona mutakalwiiti muntu nabi womwi, kushikila MwanaaMuntu akabushikwe kuswa kubafu.” 
Lyalo bashikwiiya bakwe bakamwiipusha ayi, “Nceebonshi bafundishi ba Milawo ncebaambila ayi Elija ngoweelete kutaanguna kwisa?” 
Jesu wakabakumbula ayi, “Ncancinencine Elija ngoweelete kutaanguna kwisa kwaamba ayi akaboteshe shintu shoonse. 
Sombi nebo ntoomulwiita ayi Elija wakesa kale alimwi bantu tabakwe kumwishiba, sombi bakacita cili coonse ncebakalinga kusuni kuli nguwe. Mbweeke ubo MwanaaMuntu alakwe mbweshi bakamupeenshe.” 
Lyalo bashikwiiya bakwe bakanyumfwa ayi wakalinga kubaambila makani akwe Joni Mubombeki.
Ono ndibakashika kwakalinga bantu baanji, umwi muntu wakaya mukufukama kunembo lyakwe Jesu akwaamba ayi, 
“Nkambo, amunyumfwileko nkumbu mwanaangu ceebo ngushikashita alimwi ulapenshekwa abuumbi. Liinji liinji ulawita mumulilo amumaanshi. 
Ndakamuleta kubashikwiiya banu, sombi baalilwa kumushilika.”
Lyalo Jesu wakabakumbula ayi, “Mwebo nobantu nomutacite lushomo, nobeshicimpamya, anu nkalaanu ciindi cilaamfu buyani? Anu nindilile ciindi cilaamfu buyani kwaamba ayi mushome? Amumulete kokuno!” 
Mpomunyaawo Jesu wakakalalila shikaswa uyo wakalinga mumusankwa uyo, mpeeke wakaswaamo. Lyalo wakaba kabotu paciindi ceenka ico.
Mpeeke bashikwiiya bakwe bakaya mukumwiipusha kulubasu ayi, “Ino swebo twaalilwa buyani kukusha shikaswa ulya?” 
Jesu wakabakumbula ayi, “Ceebo lushomo lwanu nduniini. Ntoomulwiita calushinisho ayi na kamucite lushomo luli mbuli luseke lwa masitadi, mulakonsha kwaambila kalundu aka ayi, ‘Swaawo apo uye waalya’, akalo kalaakuswaawo cancinencine. Taaku nceenga camwaalilaawo tau! [
Taaku acimwi nceenga cakusha shikaswa wa mushobo uyu, sombibo mipailo akulikasha kulya.”]
Ono bashikwiiya ndibakalinga kubungene muGalili, Jesu wakabaambila ayi, “MwanaaMuntu ulaakwaabwa mumaansa abantu 
abo beshi bakamucaaye, sombi ulaakubushikwa kuswa kubafu pabushiku bwatatu.” Ndibakanyumfwa boobo, bashikwiiya bakwe bakacatwa buumba.
Ono Jesu abashikwiiya bakwe ndibakashika kuKapenaumu, basonkeshi ba musonko wa kuŊanda yakwe Lesa bakaya kuli Pita mukwiipusha ayi, “Sa mufundishi wanu alakwe ulasonka?” 
Lakwe wakakumbula ayi, “Ee, ulasonka.” Lyalo Pita ndyaakenjila muŋanda, Jesu ngowakataanguna kwaamba, akumwiipusha ayi, “Ino webo Simoni utooyeeya buyani? Ino bamaami ba pacishi mbaani mbobeelete kusonkesha? Mbaana ba mucishi cabo na mbeensu?” 
Pita wakakumbula ayi, “Mbeensu!” Jesu wakamwaambila ayi, “Anu baana ba mucishi cabo tabeelete kusonka. 
Ono kwaamba ayi tutabakalashi basonkeshi aba, koya kulweenge ukalobe. Inswi njeshi utaangune kuloba, wiicenamune mukanwa. Utoocanamo maali akwana musonko wangu awaako, utole uye ukasonke.”
Paciindi ceenka ico bashikwiiya bakaya kuli Jesu mukumwiipusha ayi, “Ino ngani munene muBweene bwa kwiculu?” 
Mpeeke Jesu wakeeta mwanike akumwiimika pakati kabo. 
Lyalo wakabaambila ayi, “Ntoomulwiita calushinisho ayi na mubule kuba mbuli mwanike muniini wa mbuli wooyu, teshi mukenjile muBweene bwa kwiculu. 
Aboobo uyo woonse ulibombya mbuli mwanike muniini uyu, ngomunene muBweene bwa kwiculu. 
Uyo woonse utambula mwanike wa mbuli wooyu muliina lyangu, ulatambula ndime.
“Uyo woonse weenga walengesha womwi wa baaba banike baniini bashoma muli ndime ayi abishe, inga cabota kumwaangilila libwe linene lyakupelelaawo munshingo akumuwaala mulweenge lulaamfu. 
Mapensho kubantu ba mucishi ca panshi ceebo ca baabo balengesha babyabo kubisha! Shintu ishi shilyeelete kuboneka, sombi mapensho kubaabo bashilengesha.
“Na lyaansa nabi mweendo wako wakulengesha ayi ubishe, utimbuleeko akuusowa. Mukwiinga ncibotu kwaamba ayi ukenjile mubuumi butamaani kootacite lyaansa nabi mweendo, kwiinda kwaamba ayi, ukawaalwe mumulilo utamaani amaansa obilo nabi myeendo yobilo. 
Na liinso lyako lyakulengesha ayi ubishe, liloboleemo ulisoowe. Mukwiinga ncibotu kwaamba ayi ukenjile mubuumi butamaani aliinso lyomwi, kwiinda kwaamba ayi ukawaalwe mumulilo utamaani ameenso obilo.
“Amucenjele ayi mutanyanshi nabi womwi wa baaba baana baniini. Ceebo ntoomulwiita ayi baanjelo baabo nkobali lyoonse kuli baTa bali kwiculu. [ 
Ceebo MwanaaMuntu wakesa mukupulusha basowekete.]
“Ino mutooyeeya buyani? Na muntu kaacite mbelele mwaanda, ono yomwi yasoweka, sa inga taashiyi sheesho shili makumi osanwe aone alimwi ashosanwe ashone mutulundu, akuya mukuyandoola yeeyo yasoweka? 
Na weecana, ntoomulwiita calushinisho ayi ulakondwa abuumbi pambelele yomwi ilya, kwiinda sheesho shili makumi osanwe aone alimwi ashosanwe ashone shitakwe kusoweka. 
Mbweeke ubo Ishiwanu uli kwiculu taasuni kwaamba ayi, womwi wa baaba baana baniini asoweke.
“Na mukwanu wakubishisha, koya ukamulwiite cilubo cakwe. Na wakunyumfwila nkokwaamba ayi wamuboosha kumubili. 
Sombi na wabula kukunyumfwila, ambilaawo aumwi nabi bobilo uyaabo kwaamba ayi, ‘Makani aambwe pameenso a bakamboni bobilo nabi botatwe,’ kweelana ambokulembetwe mumaswi akwe Lesa. 
Ono na wakaka kubanyumfwila abalo, ulwiite bantu ba mucoonde. Ono na wakaka kunyumfwila abamucoonde boonse, amumucitebo anga ngumuntu wa kunsengwe nabi musonkeshi.
“Ntoomulwiita calushinisho ayi cintu coonse nceenga mwaanga pacishi ca panshi, akwiculu koonse caangwa. Cili coonse nceenga mwaangulula pacishi ca panshi akwiculu cilaakwaangululwa.
“Ntoomulwiita alimwi ayi na bobilo pakati kanu pacishi ca panshi basuminishanya pacintu ncebatoosenga, baTa bali kwiculu balaakubacitila. 
Mukwiinga apo pabungana bantu bobilo nabi botatwe muliina lyangu, anebo mpoondi pali mbabo.”
Mpomunyaawo Pita wakesa mukwiipusha Jesu ayi, “Nkambo, mukwesu na wambishisha, inga ndamulekelela mankanda ongaye? Sa ngamankanda osanwe aobilo?” 
Jesu wakamukumbula ayi, “Tau, teshi mankanda osanwe aobilo, sombi mankanda makumi osanwe aobilo kufushikwa mankanda osanwe aobilo.
“Ono Bweene bwa kwiculu bulikoshenye amwaami wakeeta basebenshi bakwe ayi bamubosheshe nkongole. 
Ndyaakatalikabo kubasesa, umwi uyo wakakweleta maali aanji bakamutola kumwaami. 
Ceebo taakalinga kucikonsha kuboosha nkongole, mwaami wakwe wakaamba ayi, musebenshi uyu ulyeelete kuulishikwa abakaakwe abana bakwe alimwi ashintu shoonse nshaacite kwaamba ayi nkongole iboole. 
Mpomunyaawo musebenshi uyo wakafukama kumwaami wakwe, akumusenga ayi, ‘Amunindileeko, ndaakumuboosesha nkongole yoonse.’ 
Lyalo mwaami wakwe wakamunyumfwila nkumbu, mpeeke wakamulekelela nkongole yoonse akumwaambila ayi anooya. 
“Sombi musebenshi uyo ndyaakaswa pansengwe, wakakumanya musebenshinyina ngwaakakweletesha maali aniinibo. Wakamucata, wamushina panshingo akumwaambila ayi, ‘Lipila maali ngowakakweleta!’ 
Ndyaakanyumfwa boobo, musebenshinyina wakafukama akumusenga ayi, ‘Nindileko, ndaakukubooshesha!’ 
Sombi lakwe wakakaka kumulekelela. Wakamwaangisha ayi kushikila akalipile nkongole.
“Ono basebenshinyina bamwi ndibakabona cakacitika, bakakankamana akuba ansooni. Lyalo bakaya mukulwiita mwaami wabo makani aya. 
Mpomunyaawo mwaami wakwe wakeeta musebenshi uyo akumwaambila ayi, ‘Webo omusebenshi mubiibi! Nebo ndakakulekelela nkongole yoonse ilya ceebo wakansenga. 
Sa webo tewalinga kweelete kunyumfwila nkumbu musebenshinyoko bweenka mbondakakunyumfwila nebo?’ 
Mukucisa moyo mwaami uyo wakamutumya kubashilikaani kwaamba ayi bamwaange aane kushikila akabooshe nkongole yoonse ilya. 
Mboboobo, abalo baTa bali kwiculu mbweshi bakacite kumuntu womwi awomwi wa mulikoto lyanu, utalekeleli mukwabo amoyo woonse.”
Ono Jesu ndyaakamana kwaamba makani aya, wakaswaako kuGalili akuya mucishi ca Judeya kwitala lya Mulonga wa Joodani. 
Mpeeke bantu baanji baanji bakamukonkela. Lyalo wakabashilika kweenka uko.
Mpomunyaawo baFalisi bamwi bakesa kuli Jesu mukumusunka ayi, “Sa cilasuminishikwa muMilawo muntu kuleka mukaakwe paceebo cili coonse?” 
Jesu wakakumbula ayi, “Sa tamuna kubelengaawo ayi kumatalikilo Lesa wakabalenga musankwa amwanakashi? 
alimwi ayi, ‘Paceebo ceeco, musankwa ulaakushiya baishi abanyina akupankana amukaakwe. Lyalo bantu bobilo aba balaakuba mubili womwi.’ 
Nkokwaamba ayi tababete bobilo ono, sombi baba mubili womwi. Aboobo bantu abo Lesa mbwaakabika pantu pomwi, muntu ateeleshi kubapansaanya.”
Mpeeke baFalisi bakamwiipusha ayi, “Ino nceebonshi Mose ncaakaambila ayi musankwa ulyeelete kulembela mukaakwe nkalata yakumuleka, lyalo akumutanda?” 
Jesu wakabakumbula ayi, “Mose wakamusuminisha kuleka bamakaanu ceebo muli beshicimpamya, sombi teshi mbocakalinga ubo kumatalikilo. 
Ono ntoomulwiita ayi, muntu uli woonse uleka mukaakwe utakwe kucita bulale, akweeba umbi, wacita bulale.”
Lyalo bashikwiiya bakwe bakamwaambila ayi, “Anu na mbocibete ubo mucikwati, nkokwaamba ayi ncibotubo akuteeba.” 
Sombi Jesu wakabakumbula ayi, “Maswi aya taakumite kubantu boonse, sombi baabo bakapekwa kuswa kuli Lesa. 
Mukwiinga nkobali bantu batakoonshi kweeba mukwiinga mbobakashalwa. Nkobali abamwi batakoonshi kweeba ceebo bakacitwa boobo abantu. Nkobali bamwi alimwi abo bakakaka kweeba kwaamba ayi basebensele kabotu Lesa. Uyo weenga wacikonsha kukonkela kwiisha uku, akonkele.”
Bamwi bantu bakaleta baana baniini kuli Jesu kwaamba ayi abacaate amaansa akubapailila. Sombi bashikwiiya bakakalalila bantu abo. 
Mpomunyaawo Jesu wakabaambila ayi, “Amuleke baana baniini bese kuli ndime. Mutanoobakasha ceebo Bweene bwa kwiculu mbwa baabo bali mbuli baaba.” 
Lyalo wakabacata amaansa, mpeeke wakaswaawo.
Mpeeke umwi musankwa wakesa kuli Jesu akwiipusha ayi, “NoBafundishi, anu ncintunshi cibotu nceenjelete kucita kwaamba ayi nkabe abuumi butamaani?” 
Jesu wakakumbula ayi, “Ceebonshi utoonjiipusha paceeco cili kabotu? Kulibo Womwi uli kabotu. Na ulisuni kuba abuumi butamaani, kokonkela Milawo.” 
Lakwe wakeepusha ayi, “Njimilawonshi?” Jesu wakamukumbula ayi, “Utacaayi, utaciti bulale, uteepi, utapi bukamboni bwakubeca, 
lemeka baiso abanyoko, alimwi usune mubyo bweenka mboolisuni omwiine.” 
Musankwa uyo wakakumbula ayi, “Milawo yoonse iyi ndaikonkela. Ino cimwi cacalaako nciinshi?”
Jesu wakamwaambila ayi, “Na ulisuni kuba muntu ululeme, koya ukoolishe shintu shoonse nshoocite. Maali ngweshi ucaneemo ukaabile bakandu, lyalo ulaakuba abuboni kwiculu. Na umanishe kucita boobo, ndyeshi use unkonkele.” 
Musankwa uyo ndyaakanyumfwa boobo, wakaswaawo kaaungumene ceebo wakalinga mubile abuumbi. 
Lyalo Jesu wakaambila bashikwiiya bakwe ayi, “Ntoomulwiita calushinisho ayi, nciyumu abuumbi muntu mubile kwinjila muBweene bwa kwiculu. 
Ntoobooshaawo alimwi ayi, ncuubu ngamela kupula muliinso lya nyeleti kwiinda muntu mubile kwinjila muBweene bwakwe Lesa.”
Bashikwiiya bakwe ndibakanyumfwa makani aya, bakakankamana abuumbi, mpeeke bakeepusha ayi, “Nkokwaamba ayi ngani eshi akapulushikwe?” 
Jesu wakabalanga akubaambila ayi, “Kubantu ici inga tacicitikiiwo, sombi kuli Lesa inga cacitika mukwiinga shoonse shintu shilakonsheka kuli nguwe.”
Lyalo Pita wakakumbula ayi, “Amubone, swebo twakashiya shoonse akumukonkela. Ino swebo tulaakupekwanshi?” 
Jesu wakabaambila ayi, “Ntoomulwiita calushinisho ayi shintu shoonse ndyeshi shikalengwe cipya, MwanaaMuntu ndyeshi akekale pacuuna cakwe ca bulemu, amwebo nomukonkela ndime, mulaakwikala pashuuna shili likumi ashobilo. Mulaakoombolosha mishobo ili likumi ayobilo ya muIsilaeli. 
Uyo woonse wakashiya maanda, banandumi shakwe, banankashi shakwe, baishi, banyina, baana nabi myuunda ceebo ca liina lyangu, ulaakutambula shiinji abuumbi kwiinda sheesho nshaakashiya alimwi ulaakuba abuumi butamaani. 
Sombi baanji abo bataanshi balaakuba bacaalishi, abalo bacaalishi balakuba bataanshi.
“Mukwiinga Bweene bwa kwiculu bulikoshenye amuntu wakafuma macuunsa, kuya mukwinjisha bantu beshikusebensa mumuunda wakwe wa minyansa. 
Ono ndibakasuminishanya abasebenshi ayi bafole lyaali lyomwi lyeelete pabushiku, wakabatuma mumuunda wakwe. 
Paciindi ca 9 koloko, muntu uyu wakaya kumushika akucana bamwi bakalinga kushiitebo. 
Wakabaambila ayi, ‘Amwebo kamuya kumuunda wangu mukasebense, ntoomufolesha maali eelete.’ 
Aboobo bakaya. Muntu uyu wakacita bweenka ubo paciindi lisuba ndilyakashika pakati kamutwi alimwi aciindi ca 3 koloko. 
Lisuba ndilyakashika paciindi cinjila ŋombe, wakaya alimwi, wacaana abamwi kabashiitebo. Mpeeke wakabeepusha ayi, ‘Ceebonshi mulishiitebo lisuba lyoonse ili?’ 
Abalo bakakumbula ayi, ‘Mukwiinga taaku muntu watwinjisha ncito.’ Lyalo wakabaambila ayi, ‘Anu amwebo kamuya mukasebense kumuunda wangu wa minyansa.’
“Ndilyakaba macolesha, mwine muunda wakaambila mubanshi wakwe ayi, ‘Beete boonse basebenshi ubafoleshe. Utalikile kubaabo bacaalila kwisa, ndyeshi uboole kubaabo bataanguna.’ 
Mpeeke abo bakatalika linjila ŋombe kusebensa, bakafola lyaali lyomwi lyomwi. 
Ono balya bakataanguna kusebensa ndibakashika, bakalinga kuyeeya ayi mpashi batoofola maali aanji. Sombi abalo bakafola lyaali lyomwi lyomwi. 
Ndibakamana kufola, bakatalika kutongookila mwine muunda, 
kabaamba ayi, ‘Aba bacaalila basebensabo ciindi ciniinibo, ono mwebo mwabafolesha maali eenka ngomwatupa aswebo netwasebensa akupya kulumwi lisuba lyoonse.’
“Lyalo wakakumbulawo womwi ayi, ‘Ndaba, nshikwe kukubishisha, sobwe. Sa tatukwe kusumininshanya palyaali lyomwi? 
Bwesabo lyaali lyako unooya. Ndime nemwiine ndasala kupa wooyo wacaalila bweenka mbuli mbondakufolesha awebo. 
Sa nsheelete kucita mbuli mboonsuni pabuboni bwangu? Mpashi wamfwita munyono mukwiinga nshisalululi pakupa?’ ” 
Lyalo Jesu wakaamba ayi, “Bacaalishi balaakuba bataanshi, abalo bataanshi balaakuba bacaalishi.”
Ono Jesu ndyaakalinga kuya kuJelusalemu, wakatola bashikwiiya bakwe bali likumi abobilo palubasu akubaambila kabaaya bweenda ayi, 
“Tutooya kuJelusalemu uko MwanaaMuntu nkweshi bakamwaabe kubamatanjilili ba bapailishi abafundishi ba Milawo. Balaakumupingula ayi acaikwe 
akumwaaba kubaswamashi bakunsengwe. Balaakumuwela, kumukwiipa akumupopa pamucilingano. Sombi pabushiku bwatatu ulaakubushikwa kuswa kubafu!”
Mpomunyaawo muka Sebedi, abana bakwe basankwa bobilo, wakaya kuli Jesu, wafukama kunembo lyakwe ayi asenge cimwi cintu. 
Lyalo Jesu wakamwiipusha ayi, “Utooyandanshi?” Alakwe wakakumbula ayi, “Amushomeshe ayi bana bangu basankwa bobilo aba, bakekale umwi kululyo lwanu, aumwi kucipiko muBweene bwanu.” 
Sombi Jesu wakabaambila ayi, “Tamwishi ncemutoosenga. Sa inga mwanwita munkomeshi ya mapensho njeshi nkanwiteemo?” Abalo bakakumbula ayi, “Ee, inga twacikonsha.” 
Mpeeke Jesu wakabalwiita ayi, “Ncakwiila mulaakunwitaamo munkomeshi iyo, sombi nebo nshicite nkusu sha kusala wooyo eshi akekale kululyo lwangu nabi kucipiko. MbaTa beshi bakape misena iyi kubaabo mbobakabambila.”
Ono bashikwiiya bamwi likumi, ndibakanyumfwa makani aya, bakakalalila bashikwiiya bamukowa bobilo balya. 
Mpomunyaawo Jesu wakabeeta bashikwiiya boonse akubalwiita ayi, “Mwebo mulishi ayi baami ba baswamashi bakunsengwe balabonesha bwaami pali mbabo, abalo beendeleshi babo mbweeke ubo. 
Sombi tabwishi mbocibete ubo pali ndimwe. Uyo woonse usuni kuba munene pali ndimwe, ulyeelete kuba musebenshi wanu. 
Ncakwiila uyo woonse usuni kuba mutanjilili pali ndimwe, ulyeelete kuba musha wanu. 
Amube bweenka mbuli MwanaaMuntu utakwe kwisa mukusebenselwa, sombi mukusebensela bamwi alimwi akwaaba buumi bwakwe kwaamba ayi alubule bantu baanji.”
Jesu abashikwiiya bakwe ndibakalinga kuswa muJeliko, bantu baanji baanji bakamukonkela. 
Ono basankwa bobilo boofu bakalinga kushiite mweela nshila, ndibakanyumfwa ayi nguJesu utokwiinda, bakoolobesha ayi, “Nkambo, nobana babo baDefedi amutunyumfwileko nkumbu!” 
Bantu bakakalalila boofu balya akubaambila ayi boomune. Sombi balo bakeendilishaawo koolobesha ayi, “NoBana babo baDefedi! Nkambo amutunyumfwileko nkumbu!” 
Mpomunyaawo Jesu wakeemikana akubeeta. Wakabeepusha ayi, “Nciinshi ncemusuni ayi mucitile?” 
Abalo bakakumbula ayi, “Nkambo, tulisuni kwaamba ayi tutalike kubona.” 
Mpomunyaawo Jesu wakabafwita nkumbu akucata pameenso abo. Paciindi ceenka ico bakatalika kubona, akumukonkela.
Ndibakashika pafwaafwi akuJelusalemu, bakashika kuBetefagi kuKalundu ka Olifi. Mpeeke Jesu wakatuma bashikwiiya bakwe bamwi bobilo 
akubaambila ayi, “Amuye mumushi ulya ngomutoobona. Mwashikabo, mulacana mbongolo kayaangitwe amwaana wa njiyo. Mushaangulule mushilete kuli ndime. 
Ono na umwi muntu amwiipushe pamakani aya, mumulwiite ayi, ‘Mwaami ulicite asho ncito.’ Lyalo utoomusuminisha.”
Shoonse ishi shakacitika bweenka Lesa mbwaakaambila mulaluki mukulukulu ayi,
“Ambila bantu bamundabala ya Siyoni ayi,
Mpomunyaawo bashikwiiya bakaya akucita bweenka mbwaakabaambila Jesu. 
Bakatola mbongolo amwaana wa njiyo, bakayala shakufwala sha peculu pambongolo isho. Mpeeke Jesu wakatantaawo. 
Mpomunyaawo bantu baanji baanji bakayala shakufwala shabo sha peculu munshila. Abalo bamwi bakatema shikupu bashiyala munshila. 
Mpeeke bantu abo bakalinga panembo lyakwe Jesu abaabo bakalinga pesule bakatalika koolobesha ayi, “Aalumbaishikwe mwanaakwe Defedi! Ulicite coolwe uyo utoosa muliina lyakwe Lesa! Aalumbaishikwe Lesa kwiculu lya maculu!”
Ono Jesu ndyaakenjila muJelusalemu, bantu boonse bakakankamana. Lyalo bakeepusha ayi, “Anu ngani uyu?” 
Bantu baanji baanji balya bakakumbula ayi, “Uyu nguJesu mulaluki wa kuNasaleti mucishi ca Galili.”
Ono Jesu wakenjila muŊanda yakwe Lesa, akutandamo baabo boonse bakalinga kuulisha akuula. Wakapinoona matebulu a bantu bashikushinta maali ashuuna sha beshikuulisha mpolobe. 
Wakabalwiita ayi, “Cililembetwe ayi, ‘Ŋanda yangu ilaakwiitwa ayi ŋanda yakupaililaamo.’ Sombi mwebo mwayaalula yaba momwakuyubila beepi!”
Mpomunyaawo boofu abalema myeendo, bakesa kuli Jesu muŋanda yakwe Lesa, mpeeke wakabashilika. 
Sombi bamatanjilili ba bapailishi abafundishi ba Milawo, ndibakabona shintu shikankamika ishi nshaakacita alimwi andibakanyumfwa banike bakalinga koolobesha muŊanda yakwe Lesa ayi, “Alumbaishikwe mwanaakwe Defedi!” bakakalala. 
Bakeepusha Jesu ayi, “Sa utoonyumfwa mbobatokwaamba banike aba?” Lakwe wakabakumbula ayi, “Ee, ndanyumfwa. Ono sa tamuna kubelengawo kale Malembo akwe Lesa akwaamba ayi, ‘Lesa wakabambila limwi ayi baana baniini alimwi abakateta bamulumbaishe.’ ” 
Kuswawaawo Jesu wakabashiya akuswa mundabala iyo, waya kuBetani uko nkwaakaya mukoona.
Bushiku bwakaboolaawo macuunsacuunsa, Jesu ndyaakalinga kuboolela kuJelusalemu, wakanyumfwa nsala. 
Ono ndyaakabona cisamu ca mukuyu mweela nshila, wakayaako ayi mpashi inga wacanako nkuyu. Sombi wakacana taaku, kakuswitebo matewu. Mpomunyaawo wakaambila mukuyu uyo ayi, “Kuswa sunu utakacatiwo nkuyu lyobilo!” Lyalo cisamu cakeendililabo kuyuma. 
Ono bashikwiiya bakwe ndibakabona boobo, bakakankamana akwiipusha Jesu ayi, “Ino mukuyu uyu wafwambaana buyani kuyuma?” 
Jesu wakabakumbula ayi, “Ntoomulwiita calushinisho ayi na mulashoma cakutatonsha, inga mwacita bweenka mbuli mbondacita mukuyu uyu. Sombi teshi ceeci ceenka, mulakonsha nabi kwaambila kalundu aka ayi, ‘Swaawo apo mpoobete uye uliwaale mulweenge,’ cilaakucitika. 
Na mulashoma, mulaakutambula cili coonse nceshi mukasenge kuli Lesa kwiinda mumipailo.”
Mpomunyaawo Jesu wakenjila muŊanda yakwe Lesa, ono ndyaakalinga kwiisha, bamatanjilili ba bapailishi abamaloba ba baJuda bakaya mukumwiipusha ayi, “Ino ninkusunshi nshoocite shakucita shintu ishi? Wakakupa nkusu shakucita bobulya ngani?” 
Alakwe Jesu wakabakumbula ayi, “Anebo ntoomwiipushawo mwiipusho womwi. Na munkumbule, anebo ndyeshi mulwiite wooyo wakampa nkusu shilengesha kwaamba ayi noocita shintu ishi. 
Ino ngani wakapa Joni nkusu shakwaamba ayi anoobombeka? Sa nguLesa na mbantu?” Mpeeke bakatalika kupikishanya beene abeene ayi, “Na twaambe ayi, ‘NguLesa,’ lakwe utokwaamba ayi, ‘Tamukwe kushomenanshi maswi ngaakalinga kwaamba?’ 
Sombi alimwi inga tatwaambi ayi, ‘Mbantu,’ ceebo bantu boonse balishi kwaamba ayi Joni Mubombeki wakalinga mulaluki.” 
Paceebo ceeco bakamukumbula ayi, “Cito na mbaani.” Lyalo Jesu wakabaambila ayi, “Anebo anu teshi mulwiite wooyo wakampa nkusu shakucita shintu ishi.”
Mpomunyaawo Jesu wakabalwiita cikoshanyo ayi, “Ino mutooyeeya buyani? Kwakalinga musankwa wakalinga kucite baana bobilo. Wakaya kumunene bantu akumwaambila ayi, ‘Mwanaangu, koya ukasebense mumuunda waminyansa sunu.’ 
Lakwe wakakumbula ayi, ‘Ndakaaka.’ Sombi pesule, wakaya kumuunda mukusebensa. 
Lyalo baishi bakaya kumwaana wabili akumwaambila maswi eenka ngobakaamba kumutaanshi. Lakwe wakakumbula ayi, ‘Ntooya nkasebense Ta,’ sombi taakwe kuya. 
Ino ngani pabaana bobilo aba wakacita bwakalinga kuyanda baishi?” Balo bakakumbula ayi, “Mutaanshi.” Mpeeke Jesu wakabaambila ayi, “Ntoomulwiita calushinisho ayi basonkeshi abafuule batootaanguna kwinjila muBweene bwakwe Lesa mwebo kamutana. 
Mukwiinga Joni Mubombeki wakesa mukumutondesha nshila ya bululami, ono mwebo tamukwe kumushoma. Basonkenshi abafuule bakamushoma, sombi mwebo nabi ndimwakabona boobo, tamukwe kusanduka kuswa kushibiibi shanu akumushoma.”
Jesu wakabaambila ayi, “Amunyumfwe cikoshanyo acimwi. Kwakalinga muntu wakalima muunda wa minyansa, akuyakilako lushito mweela muunda. Wakakaba cilindi cakutyaninamo minyansa alimwi akuyaka katungu kalaamfu kakulindililamo muunda. Lyalo wakoobwelekesha balimi bamwi, akuya lweendo kucishi cimwi. 
Ono ciindi cakutebula shisepo ndicakashika, muntu uyo wakatuma basebenshi bakwe kubalimi ayi bakamupeewo shisepo sha mumuunda wakwe. 
Sombi balimi balya bakacata basebenshi bakwe akuumawo womwi, umwi bakamucaya alakwe umwi bakamuwaala mabwe. 
Kuswawaawo wakatuma abamwi basebenshi baanji kwiinda bataanshi, sombi abalo bakabacita bweenka ubo. 
Kumamanino, wakatumaako mwanaakwe musankwa, akwaamba ayi, ‘Mwanaangu lakwe balaakumupa bulemu.’ 
Sombi balimi balya ndibakabona mwaana uyo, bakatalika kulwiitana ayi, ‘Uyu ngweshi akapyane buboni boonse. Atumucaye, kwaamba ayi buboni boonse bukabe bwesu.’ 
Mpomunyaawo bakamucata, bamuwaala pansengwe lya muunda wa minyansa akumucaya.
“Ono mwine muunda wa minyansa pakwisa, ulaakubacita buyani balimi abo?” 
Balo bakamukumbula ayi, “Ncakwiila ulaakucaya babiibi abo, akubweleka muunda kubamwi abo beshibakanoomupako shisepo paciindi ceelete.”
Lyalo Jesu wakabeepusha ayi, “Sa tamukwe kubelengawo kale Malembo akwe Lesa akwaamba ayi,
“Paceebo ceeco ntoomulwiita ayi mulaakunyaikwa Bweene bwakwe Lesa. Bulaakupekwa kumushobo umwi weshi ukacate shisepo sheelete. [ 
Uyo uwita palibwe ilyo, ulaakutyokooka, alimwi uyo ngweenga lyalokela, ulaakusansooka.”]
Ono bamatanjilili ba bapailishi abaFalisi ndibakanyumfwa shikoshanyo ishi nshaakaamba, bakeshiba ayi wakalinga kwaamba mbabo. 
Aboobo, bakalinga kusuni kwaamba ayi bamucaate. Sombi bakaloonda bantu baanji abo bakalingaawo ceebo bakalinga kushoma ayi Jesu ngumulaluki.
Jesu alimwi wakaambila bantu mushikoshanyo ayi, 
“Bweene bwa kwiculu bulikoshenye amwaami umwi wakabambila mwanaakwe musankwa bwiinga. 
Wakatuma basebenshi bakwe ayi bakeete baabo boonse bakatambwa kubwiinga, sombi boonse bakakaka. 
Lyalo wakatuma basebenshi abamwi akubaambila ayi, ‘Muye mukaambile baabo boonse bakatambwa ayi ndabamba kale shakulya. Basune bangu aboombe beenite bacaikwa, aboobo shoonse shilibambitwe kale. Amwise kubwiinga.’ 
Sombi abo bakatambwa tabakwe kubikaako amaano. Umwi wakaya kumuunda wakwe, alakwe umwi wakaya mukuulisha shintu shakwe. 
Ono bamwi bakacaala, bakacata basebenshi bamwaami babapensha akubacaya. 
Mpomunyaawo mwaami wakakalala abuumbi. Mpeeke wakatuma bashilumamba bakwe kuya mukunyonyoola bacayi abo akutenta ndabala yabo inene. 
Lyalo wakaambila basebenshi bakwe ayi, ‘Shoonse shiyandika pabwiinga shabambwa kale. Sombi abo bakatambwa tebalinga kweelete kutambwa. 
Paceebo ceeco, kamuya mumampambanwa anshila mukatambe bantu bali boonse mbeshi mukacane.’ 
Mpomunyaawo basebenshi balya bakaya munshila mukutamba bantu bali boonse mbobakacana, babiibi abali kabotu boonse. Lyalo muŋanda ya bwiinga mwakesula bantu.
“Ono mwaami ndyaakenjila muŋanda mulya mukubona beensu, wakacanamo musankwa umwi watakalinga kufwete cakufwala ca pabwiinga. 
Mpeeke mwaami wakamwiipusha ayi, ‘Ndaba, ino wenjila buyani muŋanda muno kootafwete cakufwala ca pabwiinga?’ Sombi musankwa uyo taaku ncaakakumbula, sobwe. 
Lyalo mwaami wakaambila basebenshi bakwe ayi, ‘Amumwaange kumaansa akumyeendo, mumuwaale pansengwe kumunshinshe. Uko nkweshi anoolila akulumanya meeno.’ ”
Lyalo cakweelaako Jesu wakaamba ayi, “Nabi beetwa mbaanji, sombi basalwa mbaniini.”
Ono baFalisi bakanyamuka kuya mukulifuyafuya ayi bacate Jesu kwiinda mukwaamba kwakwe. 
Lyalo bakatuma bashikwiiya babo abantu bamwi bakwe Elodi kuli Jesu mukumwiipusha ayi, “Bafundishi, tulishi kwaamba ayi mwebo mulashomeka alimwi muleeisha maswi akwe Lesa calushinisho, bweenka mbuli mbwaabete. Tamulisukami amiyeeyo ya muntu mukwiinga tamusalululi. 
Amutulwiite mbomuyeeya mwebo. Sa Milawo ilatusuminisha kupa musonko kuli Sisa, muleli munene wa kuLoma, nabi tau?” 
Sombi Jesu wakeshiba ayi batokwiipusha cakubeca. Lyalo wakabaambila ayi, “Mwebo nobantu nomwaamba nshemutaciti! Ino mutoonsunkilanshi? 
Amumboneshe lyaali lya musonko!” Abalo bakamuletela lyaali lya kuLoma. 
Mpeeke wakabeepusha ayi, “Ino mutwi aliina shiliiwo nsha baani?” 
Abalo bakamukumbula ayi, “Nshakwe Sisa, muleli munene wa kuLoma.” Alakwe Jesu wakabaambila ayi, “Anu amupe muleli munene wa kuLoma shintu isho shaakwe, alakwe Lesa mumupe shintu shaakwe.” 
Ndibakanyumfwa boobo, bakakankamana. Lyalo bakaswaawo bamushiya.
Pabushiku bweenka ubo baSaduki bamwi bakesa kuli Jesu. Bantu aba mbobaamba ayi bantu bakafwa teshi bakabukeewo. Mpeeke bakamwiipusha ayi, 
“Bafundishi, Mose wakaamba ayi, ‘Na muntu wafwa kaatana kushalilamo mwaana mumukaakwe, mukwabo ulyeelete kweeba mukalubinje kwaamba ayi ashalileko baana mukwabo uyo wakafwa.’ 
Ono kumisheesu kwakalinga basankwa bamukowa bosanwe abobilo. Munene bantu wakeeba, sombi wakafwa kaatana kushalilamo mwaana akushiya mukaakwe kumukwabo. 
Sombi wabili awatatu boonse cakaba ngumushobo womwi kushikila akubamukowa boonse bali bosanwe abobilo. 
Kumamanino, alakwe mwanakashi wakafwa. 
Ono pabushiku bwakubuka kuswa kubafu, mwanakashi uyo ulaakuba muka ni? Mukwiinga boonse bamukowa bali bosanwe abobilo bakalinga kumweebete.”
Sombi Jesu wakabakumbula ayi, “Mulilubite ceebo tamwishi Malembo akwe Lesa nabi nkusu shakwe. 
Mukwiinga bantu baakubuka kuswa kubafu, teshi bakanokweebana, sombi balaakuba bweenka mbuli baanjelo ba kwiculu. 
Ono apalo pamakani akubuka kuswa kubafu, sa tamuna kubelengawo kale nshaakamwaambila Lesa ndyaakaamba ayi, 
‘Nebo ndime Lesa wakwe Abulaamu, Lesa wakwe Isaki alimwi aLesa wakwe Jakobo.’ Nkokwaamba ayi teshi Lesa wa bafu, sombi nguLesa wa boomi.” 
Mpeeke bantu baanji baanji abo bakalingaawo ndibakanyumfwa kwiisha kwakwe, bakakankamana abuumbi.
Ono baFalisi ndibakanyumfwa ayi Jesu wakoma baSaduki, abalo bakabungana pantu pomwi. 
Mpeeke umwi mufundishi wa Milawo mulikoto lyabo, wakeepusha Jesu cakumusunka ayi, 
“Bafundishi, ino ngumulawonshi unene pamilawo yoonse yakwe Lesa?” 
Jesu wakamukumbula ayi, “ ‘Suna Mwaami Lesa wako amoyo wako woonse, abuumi bwako boonse, amiyeeyo yako yoonse.’ 
Uyu ngomulawo unene alimwi ngomulawo utaanshi. 
Mulawo wabili ngooyu, awalo ulikoshenyebo autaanshi ayi, ‘Suna mubyo bweenka mboolisuni omwiine.’ 
Pamilawo yobilo iyi mpopali Milawo yoonse yakwe Mose alimwi akwiisha kwa balaluki.”
Ono baFalisi ndibakalinga kubungene, Jesu wakabeepusha ayi, 
“Ino mwebo mulayeeya buyani paUsalitwe wakwe Lesa? Ino ngwamulunyungu lwakwe ni?” Balo bakamukumbula ayi, “Ngwamulunyungu lwakwe Defedi.” 
Jesu wakabeepusha alimwi ayi, “Ceebonshi mwiine ndyaakatanjililwa aMushimu Usalashi wakabanda Usalitwe wakwe Lesa ayi, ‘Mwaami’? Defedi wakaamba ayi,
‘Mwaami Lesa wakaambila Mwaami wangu ayi,
Ono na Defedi mwiine wakamwiita ayi, ‘Mwaami’, ino Usalitwe wakwe Lesa inga washalwa buyani mulunyungu lwakwe alimwi?” 
Sombi taaku muntu nabi womwi wakakumbula nabi liswi lyomwi. Lyalo kuswa pabushiku ubo, taaku muntu wakalinga kwiipusha Jesu nabibo mwiipusho womwi wakumusunka.
Mpomunyaawo Jesu wakaambila bantu baanji baanji abo bakalingaawo alimwi abashikwiiya bakwe ayi, 
“Bafundishi ba Milawo abaFalisi mbobasansulula Milawo yakwe Mose. 
Aboobo mulyeelete kucita akukonkela shintu shoonse nshebamulwiita. Sombi mutanoocita sheesho nshebacita ceebo tabaciti nshebeeisha. 
Balanyamwisha bantu mikuli ilemu, sombi balo beene tabakumiiko nabibo kakumo. 
Balacita shintu shoonse kwaamba ayi bababoone bantu. Balalyaangilila tukomwe tunene ntobabikamo maswi akwe Lesa palyaansa alimwi apankumo, akulaampya mansambaala ashakufwala shabo. 
Balisuni kwikala mumisena ya bulemu mumibala, akwikala pashuuna shibotu mushoonde shabo. 
Balisuni kwaanshikwa cabulemu mumishika alimwi akwiitwa ayi, ‘Bafundishi’. 
Sombi mwebo tamweelete kwiitwa ayi, ‘Bafundishi’ ceebo noonse muli bamukowa alimwi mulicitebo Mufundishi womwi. 
Muteeti muntu pano pacishi ca panshi ayi, ‘Ta’ ceebo mulicitebo Ishiwanu womwi uyo uli kwiculu. 
Muteetwi nabi ayi, ‘Mutanjilili’ ceebo Mutanjilili wanu ngomwi, eenkabo Usalitwe wakwe Lesa. 
Munene pakati kanu ulyeelete kuba musebenshi wanu. 
Uyo woonse ulisumpula, Lesa ulaakumuceesha alimwi uyo woonse uliceesha, Lesa ulaakumusumpula.
“Mapensho kuli ndimwe nobafundishi ba Milawo abaFalisi, mwebo nomwaamba nshemutaciti! Mulacalila bantu mulyango wa muBweene bwa kwiculu. Mwebo nobeene tamusuni kwinjila alimwi mulakasha baabo basuni. [ 
Mapensho kuli ndimwe nobafundishi ba Milawo abaFalisi, mwebo nobantu nomwaamba nshemutaciti! Mulabwesa buboni bwa bamukalubinje banakashi akubeca kupaila mipailo ilaamfu. Paceebo ceeco, Lesa ulaakumoombolosha cankusu.]
“Mapensho kuli ndimwe nobafundishi ba Milawo abaFalisi, mwebo nobantu nomwaamba nshemutaciti! Muleenda nyendo shakusubuka lweenge ashishi kwaamba ayi mukasandule muntu womwi. Na wasanduka, ulaba muntu weelete mumulilo utamaani kwiinda ndimwe nobeene.
“Mapensho kuli ndimwe, nobamatanjilili boofu! Mwebo muleeisha ayi, ‘Na umwi muntu walumbila Ŋanda yakwe Lesa, ingayi taaku mbocibete. Sombi na umwi walumbila golodi ili muŋanda yakwe Lesa, uyo ulyeelete kucita ceeco ncaalumbila.’ 
Mwebo nobamatanjilili boofu baluya! Ino cinene ncili, golodi nabi Ŋanda yakwe Lesa iyo ilengesha golodi ayi ibe isalalite? 
Muleeisha ayi, ‘Na umwi muntu walumbila cipaililo, ingayi taaku mbocibete. Sombi na umwi walumbila cipo cili pacipaililo, ulyeelete kucita ceeco ncaalumbila.’ 
Mwebo noboofu! Ino cinene ncili, cipo nabi cipaililo ico cilengesha ayi cipo cibe cisalalite? 
Nkokwaamba ayi muntu ulumbila cipaililo, ulalumbila asheesho shoonse shiliiwo. 
Alakwe uyo ulumbila Ŋanda yakwe Lesa, ulalumbila ŋanda aLesa uyo ukalaamo. 
Awooyo ulumbila kwiculu, ulalumbila cuuna cakwe Lesa alimwi aLesa uyo ukalaawo.
“Mapensho kuli ndimwe nobafundishi ba Milawo abaFalisi, mwebo nomwaamba nshemutaciti! Mulapa calikumi ca mbewu shinunkila kabotu alimwi ashakubika mucakulya, sombi mulasuula milawo inene yancinencine, mbuli kucita shiluleme kubantu, nkumbu alimwi akushomeka. Mwalinga kweelete kunooshicita, kamutasuuli shimwi isho. 
Mwebo nobamatanjilili boofu, mulasansa loonshi mucakunwa canu, sombi yalo ngamela mulaimina!
“Mapensho kuli ndimwe nobafundishi ba Milawo abaFalisi, mwebo nomwaamba nshemutaciti! Mulasansha pansengwe lya nkomeshi ambale, sombi mumyoyo yanu muliswitebo bulyabi akulisuna. 
Mwebo nobaFalisi boofu, amutaangune kusansha shili mukati munkomeshi, apalo pansengwe ndyeshi patube.
“Mapensho kuli ndimwe nobafundishi ba Milawo abaFalisi, mwebo nomwaamba nshemutaciti! Muli anga nshuumbwe nshebakashingula, shiboneka kabotu pansengwe, sombi mukati kamuswitebo shifuwa sha bantu bakafwa ashimwi shibiibi shoonse. 
Amwebo bweenka mbomubete. Mulaboneka anga muliluleme kubantu, sombi mukati muliswitebo shintu shabubeshi ashibiibi.
“Mapensho kuli ndimwe nobafundishi ba Milawo abaFalisi, mwebo nomwaamba nshemutaciti! Mulayaka shuumbwe shibotu sha balaluki bakulukulu akubotesha shibumbwabumbwa sha bantu baluleme. 
Mulaamba ayi, ‘Netwakalingaako inshiku sha bamashali besu bakulukulu, naakwiinga tatukwe kucita mbobakacita pakucaya balaluki.’ 
Nkokwaamba ayi mulalyaanga nobeene ceebo mulasumina ayi muli baana ba baabo bakacaya balaluki bakulukulu. 
Anu amutolelele, mumanishe mulimo wakatalika bamashali banu bakulukulu! 
Mwebo nobana bansoka, nobana bampili! Ino mulaakuyuba buyani mulilo utamaani? 
Paceebo ceeco, ntoomulwiita ayi ndaakumutumina balaluki, bantu basongo alimwi abafundishi. Bamwi mulaakubacaya akubapopa pamicilingano, abalo bamwi mulaakubakwiipa mushoonde shanu akubapensha kuswa mundabala andabala. 
Aboobo mulaakupekwa mulandu ceebo ca bantu baluleme boonse bakacaikwa, kutalikila kuli Abelo uyo muntu ululeme kushikila kuli Sekaliya mwanaakwe Belekiya, uyo ngomwakacaila muŋanda yakwe Lesa pakati ka Musena Usalalite alimwi acipaililo. 
Ntoomulwiita calushinisho mulandu wa sheeshi shoonse ulaakuwita pabantu ba cecino ciindi.
“Webo Jelusalemu, Jelusalemu, noocaya balaluki akuuma mabwe bantu abo Lesa mbwaatuma kuli ndiwe! Liinji liinji ndalinga kusuni kubunganya bantu bako bweenka mbuli nkuku mboifukatila twaana twanjiyo mumapapaminwa, sombi webo wakakaka! 
Aboobo Ŋanda yakwe Lesa ili muli ndiwe, yaba litongo. 
Ntoomulwiita calushinisho ayi teshi mukamboneewo alimwi kushikila mukaambe ayi, ‘Ulicite coolwe uyo utoosa muliina lya Mwaami Lesa.’ ”
Jesu ndyaakaswa muŊanda yakwe Lesa, bashikwiiya bakwe bakamutondesha mbuli mboyakayakwa kabotu Ŋanda iyo. 
Sombi Jesu wakabakumbula ayi, “Te mwashibona shoonse ishi? Ntoomulwiita calushinisho ayi taaku libwe nabi lyomwi lyeshi likacaale palibwenyina, oonse alaakumwayululwa.”
Jesu ndyaakalinga kushiite paKalundu ka Olifi, bashikwiiya bakwe bakaya kuli nguwe beenka akumwiipusha ayi, “Amutulwiite, ino shintu ishi shilaakucitika lili? Tulaakwishibila kunshi ayi ciindi cakwisa kwanu alimwi amamanino a cishi shashikila?” 
Jesu wakabakumbula ayi, “Amucenjele kwaamba ayi kutakabi muntu nabi womwi eshi akamucenjeeke. 
Mukwiinga bantu baanji balaakwisa muliina lyangu akunokwaamba ayi, ‘Ndime wooyo Usalitwe wakwe Lesa,’ alimwi balaakucenjeeka bantu baanji. 
Mulaakunyumfwa nkondo ampuuwo sha nkondo, sombi mwebo mutakalisukami. Ishi shilaakucitika, sombi teshi kwaamba ayi ngomamanino a cishi. 
Mushobo umwi ulaakubukila ubye, abwalo buleelo bulaakubukila bulelonyina. Kulaakuba nsala ashitentanshi mumisena ipusenepusene. 
Shoonse ishi ngamatalikilobo a mapensho.
“Lyalo balaakumutola mukupenshekwa alimwi akumucaya. Bantu ba mishobo yoonse balaakumupata ceebo ca liina lyangu. 
Ciindi ico, bantu baanji balaakucileka kushoma. Balaakutalika kulyaaba akupatana beene abeene. 
Kulaakwisa balaluki baanji babeshi abo beshi bakabece bantu baanji. 
Ceebo bubi bulaakufula, lyalo lusuno lwa bantu baanji lulaakuceya. 
Sombi uyo eshi akayuminine kushikila kumamanino a mapensho aya, ulaakupulushikwa. 
Lyalo Makani Abotu aya aamba shaBweene bwa kwiculu, alaakushimikilwa mucishi coonse kwaamba ayi akabe mbobukamboni kubantu boonse. Kuswawaawo, cishi ndyeshi cikamaane.
“Aboobo, na mukabone Cintu cilya Ciloondesha ico ncaakaamba mulaluki mukulukulu Danyelo, kaciimfwi paMusena Usalalite (utoobelenga anyumfwishishe), 
lyalo abo bali kuJudeya bakacicile kutulundu. 
Uyo eshi akanooli paciluli ca ŋanda, atakaseluki kwaamba ayi akushe shili muŋanda yakwe. 
Alakwe eshi akanooli mumuunda atakabooleli kuŋanda mukubwesa cakufwala ca peculu. 
Mapensho kubanakashi beshi bakanooli pakati, abeshi bakanoocite baana bayamwa munshiku isho! 
Kamupaila kwaamba ayi kucica kwanu kutakabi ciindi ca mupewo, nabi bushiku bwakookesha bwa Cibelu. 
Mukwiinga mapensho eshi akabeeko ciindi ico taakwe kubonekawo kale, kuswabo Lesa ndyaakalenga cishi ca panshi kushikila asunu. Ncakwiila teshi akabooleewo. 
Nshiku isho sha mapensho neshitakwe kufwimpishikwa, naakwiinga taaku muntu nabi womwi wakacaala kaali muumi. Sombi ceebo ca baabo basalitwe, inshiku isho shilaakufwimpishikwa.
“Ciindi ico, na umwi muntu akamwaambile ayi, ‘Amubone, Usalitwe wakwe Lesa uli kokuno,’ nabi umwi alakwe akamwaambile ayi, ‘Amubone, ngulya uli kokulya,’ mutakamunyumfwili. 
Mukwiinga abo balyaamba cakubeca ayi, ‘Ndi Usalitwe wakwe Lesa,’ nabi ayi, ‘Ndi mulaluki,’ balaakwisa. Balaakucita shitondesho sha nkusu sha kwiculu alimwi ashaankamiko kwaamba ayi bacenjeeke, na kacikonsheka, abaabo boonse mbwaakasala Lesa. 
Amunyumfwishe mukwiinga nebo ndamulwiitilabo limwi shintu shoonse kashitana kucitika.
“Nabi na bantu bakamwaambile ayi, ‘Bana uli muluyanga,’ mutakaiiko. Nabi bamwi bakamwaambile ayi, ‘Usalitwe wakwe Lesa uliyubite muŋanda,’ mutakabanyumfwili. 
Ceebo MwanaaMuntu ulaakwisa bweenka mbuli kubeka kwa mfula mwiculu kuswa kwicwe akushika kumbo.
“Kuli koonse kuli mutuntu, amakubi nkwaabungana.
“Na akamanebo mapensho a nshiku isho, lisuba lilaakubabo munshinshe, mweenshi ulaakucileka kumunika, nyenyeenshi shilaakuloka kuswa mwiculu, ashalo nkusu sha mwiculu shilaakutenkaanishikwa. 
Lyalo kulaakuboneka citondesho ca MwanaaMuntu mwiculu, mpeeke bantu ba mishobo yoonse ya pacishi ca panshi balaakulila, ndyeshi bakabone MwanaaMuntu keesa mumakumbi ankusu alimwi abulemu bukankamika. 
Kulaakunyumfwika lupeenga lwa nkusu, lyalo ulaakutuma baanjelo bakwe kwaamba ayi babunganye bantu bakwe basalitwe kuswa kwicwe, kumbo, kumalenge alimwi akumatwa kushikila cishi coonse mpociswa ampoceela.
“Amwiiye ciiyo kuswa pacisamu ca mukuyu. Na mwabona misampi ya ncico yatalika kutontolatontola, amatewu na atalika kusonsa, muleshiba ayi meensa ali pafwaafwi. 
Mbweeke ubo amwebo, na mukabone shintu shoonse ishi, mukeshibe kwaamba ayi MwanaaMuntu uli pafwaafwi kwisa, ingayi ulibo pamulyango. 
Ntoomulwiita calushinisho ayi shintu shoonse ishi shilaakucitika bantu boonse baliiwo bulya kabatana kumaninina kufwa. 
Liculu alimwi acishi ca panshi shilaakumana, sombi maswi angu teshi akamaneewo, sobwe.
“Sombi pamakani a bushiku bwakwisa nabi ciindi, taakuuwo nabi womwi ushi. Baanjelo boonse ba kwiculu tabeshi, nabi MwanaaMuntu teeshiiwo, sombibo baTa beenka. 
Kwisa kwa MwanaaMuntu kulaakuba bweenka mbuli mbocakalinga ciindi cakwe Nowa. 
Ceebo munshiku shakwe Nowa, muyoba kootana kwisa, bantu bakalinga kulya, kunwa akweebana, kushikila bushiku Nowa ndyaakenjila mubwaato. 
Taaku ncebakalinga kwishi kushikila maanshi ndyaakesa akubalobya boonse. Mbomunya ubo mbweshi cikabe pakwisa MwanaaMuntu. 
Paciindi ico na basankwa bobilo bakacanike mumuunda, umwi ulaakutolwa, sombi umwi ulaakucaala. 
Banakashi bobilo balaakunoopela, umwi ulaakutolwa, sombi umwi ulaakucaala.
“Anu kamulibambitebo lyoonse, mukwiinga tamwishi bushiku Mwaami wanu ndyeshi akese. 
Sombi mwishibe ayi, na mwine ŋanda kaashi ciindi mashiku nceshi ashiteemo mwiipi, inga kaalashabo, kwaamba ayi atesi mukwiipa muŋanda yakwe. 
Paceebo ceeco, amwebo mulyeelete kunolibambite lyoonse ceebo MwanaaMuntu ulaakwisa paciindi ncemutamwiingashite.
“Ino nguli musebenshi ushomeka ucite maano? Ngooyo mwaami wakwe ngwaakapa mulimo wakubona babye, akunoobapa cakulya paciindi ceelete. 
Ulicite coolwe musebenshi uyo Mwaami wakwe ngweshi akacane kaasebensa boobo. 
Ntoomulwiita calushinisho ayi, mwaami wakwe ulaakumupa mulimo wakulama shintu shoonse nshaacite. 
Sombi na ngumusebenshi mubiibi ulaakuyeeya ayi, ‘Mwaami wangu wacelwa kwisa,’ 
lyalo ulaakutalika kuuma basebenshinyina, kulya akunwa pantu pomwi abacakolwa. 
Lyalo mwaami wa musebenshi uyo ulaakwisa pabushiku mbwaatengashite alimwi aciindi ncaateshi. 
Ulaakumupa mulandu akumuwaala kooko nkweshi kukanooli bantu baamba nshebataciti alimwi nkweshi bakanoolila akulumanya meeno.”
“Pabushiku ubo bwakwisa MwanaaMuntu, Bweene bwa kwiculu bulaakukoshanya abamyooye likumi abo bakanyamuna malampi akucinsha shibwiinga. 
Pabamyooye aba, bosanwe bakalinga baluya, sombi bamwi bosanwe bakalinga kucenjete. 
Aba bosanwe baluya ndibakabwesa malampi, tabakwe kuyumuna mafuta amwi palubasu. 
Sombi bacenjete bakayumuna mafuta amwi mumisaashi. 
Ceebo shibwiinga wakacelwa kwisa, boonse bamyooye bakatalika kushinshila kushikila baya amutulo. 
“Ono pakati ka mashiku kwakanyumfwika maswi abantu bakalinga kuyobela ayi, ‘Ngooyo shibwiinga waashika! Amwise mukamutambule!’ 
Mpeeke bamyooye boonse balya bakabuka, akutalika kubamba malampi abo. 
Lyalo bamyooye baluya bakaambila babyabo bacenjete ayi, ‘Amutucafweko mafuta anu ceebo malampi esu atooyanda kushimika.’ 
Bacenjete bakakumbula ayi, ‘Tau, inga aceya na twabaana. Anu mwebo kamuyabo kubeshikuulisha mukoole aanu mafuta.’ 
Bamyooye baluya balya kabacica mukuula mafuta, shibwiinga alakwe wakapoola. Mpeeke bamyooye bacenjete, abo bakalinga kulibambite, bakenjilaakwe shibwiinga muŋanda yabwiinga. Lyalo akumulyango kwakacalwa. 
Pesule bamyooye baluya bakashika abalo. Bakatalika kwaamba ayi, ‘Nkambo, nkambo, amutucalwiteeko!’ 
Sombi shibwiinga wakabakumbula ayi, ‘Kumulwiita calushinisho, nebo nshimwishiiwo!’ ” 
Lyalo Jesu wakabaambila ayi, “Paceebo ceeco, kamulibambitebo lyoonse mukwiinga tamubwishi bushiku nabi ciindi MwanaaMuntu ndyeshi akese.
“Ciindi ico, nsheshi shikacitike shilaakukoshanya anga ngumuntu wakaya palweendo lulaamfu. Kaatana kuya, wakabunganya basebenshi bakwe akubaabila buboni bwakwe. 
Umwi wakamupa shuulu shosanwe sha maali, wabili shuulu shobilo alakwe umwi cuulu comwi. Wakabaabila kweelana ambweenga basebenshesha womwi awomwi. Kuswawaawo, wakanyamuka waya. 
Uyo wakapekwa shuulu shosanwe wakeendililabo kusebensesha maali alya, akucaninawo shuulu shosanwe sha maali. 
Alakwe wabili bweenka, wakacaninawo shuulu shobilo alimwi. 
Sombi uyo wakapekwa cuulu comwi ca maali, wakaya mukukaba cilindi akufukilamo maali a mwaami wakwe.
“Ndipakeenda ciindi cilaamfu, mwaami wa basebenshi abo wakesa. Wakababunganya ayi bamusansulwiite mbuli mbobakasebensesha maali akwe. 
Mpeeke musebenshi uyo wakapekwa shuulu shosanwe wakashika ampindu ya shuulu shosanwe akwaamba ayi, ‘Nkambo, nebo mwakampa shuulu shosanwe sha maali, sombi amubone, ndakacaninawo shuulu shosanwe ashimwi.’ 
Mwaami wakwe wakamwaambila ayi, ‘Wakacita kabotu, omusebenshi mubotu ushomeka. Ceebo washomeka pashintu shiniini, ono ntookupa mulimo wakulama shintu shiinji. Kosa usangalale akusekelela pantu pomwi anebo nemwaami wako.’ 
Alakwe uyo wakapekwa shuulu shobilo wakashika akwaamba ayi, ‘Nkambo, nebo mwakampa shuulu shobilo, sombi amubone, ndakacaninawo shuulu shobilo ashimwi.’ 
Mwaami wakwe wakamwaambila ayi, ‘Wakacita kabotu, omusebenshi mubotu ushomeka. Ceebo washomeka pashintu shiniini, ono ntookupa mulimo wakulama shintu shiinji. Kosa usangalale akusekelela pantu pomwi anebo nemwaami wako.’
“Ono alakwe uyo wakapekwa cuulu comwi wakashika akulwiita mwaami wakwe ayi, ‘Nkambo, ndakalinga kwishi ayi mwebo muli babiibi moyo. Mulatebula mpomutakwe kushanga akuyobolola mpomutakwe kuminsa. 
Paceebo ceeco, ndakaloonda. Ndakaya mukwaafukila panshi mucilindi. Amubone, maali anu ngaaya.’ 
Sombi mwaami wakwe wakamukumbula ayi, ‘Webo omusebenshi mubiibi mutolo! Te walikwishi kwaamba ayi nebo ndatebula mpoontakwe kushanga akuyobolola mpoontakwe kuminsa? 
Aboobo wakalinga kweelete kwaatola kumaanda a beshimakwebo, naakwiinga pakuboola, ndacaana mpindu. 
Ono amumunyaaye maali ayo mupe wooyo ucite shuulu sha maali shili likumi. 
Ceebo uyo woonse ucite kale ulaakupekwa ashimwi. Sombi uyo ucite kaniini ulaakunyaikwa akaako koonse nkaacite. 
Musebenshi uyu mubiibi utacite ncito, amumuwaale kunsengwe mumunshinshe, uko nkweshi anoolila akulumanya meeno.’
“Ono MwanaaMuntu ndyeshi akese mubulemu abaanjelo bakwe boonse ba kwiculu, ulaakwikala pacuuna cakwe ca Bwaami. 
Lyalo mishobo yoonse ya bantu ilaakubungana kuli nguwe. Mpeeke ulaakupansaanya bantu bweenka mbuli mweembeshi mbwaapansaanya mbelele ampongo. 
Ulaakubika mbelele kululyo lwakwe, ashalo mpongo kucipiko. 
Lyalo Mwaami ulaakwaambila baabo beshi bakabe kululyo lwakwe ayi, ‘Amwise kuno, mwebo nomwakapekwa coolwe kuli baTa. Amwinjile muBweene ubo mbomwakabambilwa kuswa kumatalikilo a cishi. 
Ceebo ndindakafwa nsala, mwebo mwakampa cakulya, ndindakafwa nyotwa mwebo mwakampa cakunwa, andindakalinga mweensu mwebo mwakantambula. 
Ndindakalinga mubusakula, mwebo mwakamfwalika. Ndindakalinga mulwashi, mwebo mwakesa mukumbona, andindakalinga muntolongo, mwakesa mukumbona.’ 
Mpomunyaawo baluleme balaakukumbula ayi, ‘Nkambo, ino ndilili nditwakamubona kamufwite nsala, twamupa cakulya, nabi ndimwakalinga kufwite nyotwa, twamupa cakunwa? 
Ndilili nditwakamubona kamuli beensu twamutambula? Nabi ndilili ndimwakalinga mubusakula twamufwalika? 
Ndilili ndimwakalinga balwashi nabi muntolongo, twesa mukumubona?’ 
Lakwe Mwaami ulaakukumbula ayi, ‘Ntoomulwiita calushinisho ayi, ilyo lyoonse ndimwakacita sheeshi kuwomwi wa baaba bamakwesu bataaku mbobabete, ndime mwakalinga kucitila.’
“Lyalo ulaakwaambila baabo beshi bakabe kulubasu lwa kucipiko ayi, ‘Amuswe kuli ndime, mwebo nomwakashinganwa! Kamuya kumulilo utamaani uyo wakabambilwa Mubiibi abaanjelo bakwe. 
Ceebo ndindakafwa nsala, tamukwe kumpa cakulya, andindakafwa nyotwa, tamukwe kumpa cakunwa. 
Ndindakalinga mweensu, tamukwe kuntambula mumaanda anu, ndindakalinga mubusakula, tamukwe kumfwalika. Ndakalinga mulwashi amuntolongo, sombi tamukwe kwisa mukumbona.’ 
Abalo balaakukumbula ayi, ‘Nkambo, ndilili nditwakamubona kamufwite nsala, nabi nyotwa, nabi kamuli beensu, nabi kamuli mubusakula, nabi kamuli balwashi, nabi muntolongo twakaaka kumucafwa?’ 
Lakwe Mwaami ulaakubakumbula ayi, ‘Ntoomulwiita calushinisho ayi, lyoonse ilyo ndimwakakaka kucafwa womwi wa baaba bataaku mbobabete, mwakakakila ndime.’ 
Mpomunyaawo abo balaakuya kumapensho atamaani, sombi baluleme balaakwinjila mubuumi butamaani.”
Ono Jesu ndyaakamanisha kwaamba makani oonse aya, wakaambila bashikwiiya bakwe ayi, 
“Mulishi kwaamba ayi kwacaalabo nshiku shobilo ayi bushike bushiku bwa Pasika bwakwiibaluka kusotokela. Lyalo MwanaaMuntu ulaakwaabwa ayi apopwe pamucilingano.”
Lyalo bamatanjilili ba bapailishi abamaloba ba baJuda bakabungana mulubansa lwa mupailishi munene Kayafasi. 
Bakasuminishanya ayi bacane nshila yakucatilamo Jesu cabushishi kwaamba ayi bamucaaye. 
Bakaamba ayi, “Tatweelete kumucata pabushiku ubu bwakusekelela mukwiinga inga pacitika shimfulunganya pabantu beshi bakanooliiwo.”
Jesu wakalinga kundabala ya Betani muŋanda yakwe Simoni wiitwa ayi shimanata. 
Jesu ndyaakalinga kulya, kwakesa mwanakashi umwi wakalinga kucite musaashi wakapangwa kulibwe lya alabasita, kauswite mafuta anunkila kabotu amakwebo ayo ngaakapumwita pamutwi wakwe Jesu. 
Sombi bashikwiiya bakwe ndibakabona boobo, bakatongooka akwaamba ayi, “Ceebonshi kunyonyoola bobulya mafuta? 
Mafuta aya naakwiinga aulishikwa mweelo unene akupa maali ayo kubakandu!” 
Sombi Jesu wakeshiba nshebakalinga kwaamba, lyalo wakabaambila ayi, “Ino mutoopensheshanshi mwanakashi uyu? Wancitila cintu cibotu abuumbi, 
mukwiinga bakandu muli abo nshiku shoonse, sombi nebo teshi nooli anu lyoonse. 
Ndyaantila mafuta pamubili, waunanikilabo limwi mafuta mubili wangu kwaamba ayi unoolindilabo kufukilwa. 
Ntoomulwiita calushinisho ayi, kuli koonse bantu nkweshi bakanooshimika Makani Abotu mucishi coonse ca panshi, balaakunokwaamba acikani ici cacita mwanakashi uyu mukumwiibaluka.”
Mpomunyaawo umwi wa bashikwiiya bakwe Jesu bali likumi abobilo, wiitwa ayi Judasi Isikalyoti, wakaya kubamatanjilili ba bapailishi 
akwiipusha ayi, “Ino inga mwampanshi na ndaaba Jesu kuli ndimwe?” Mpeeke bakabelenga maali asilifa ali makumi otatwe. 
Kuswawaawo Judasi wakatalika kuyandoola ciindi ceelete cakwaabilawo Jesu.
Ono pabushiku butaanshi bwakusekelela kwakulya Cimaande, bashikwiiya bakwe bakamwiipusha ayi, “Ino nkuli nkomusuni ayi tukamubambile kwakulita cakulya ca bushiku bwa Pasika bwakwiibaluka kusotokela?” 
Lakwe Jesu wakaamba ayi, “Kamuya kumusankwa mundabala inene iyi mukamulwiite ayi, ‘Mufundishi wesu waamba ayi, ciindi cangu cili pafwaafwi. Ntooyanda kulita cakulya ca bushiku bwa Pasika abashikwiiya bangu muŋanda yako.’ ” 
Mpeeke bashikwiiya balya bakacita kweelana aJesu mbwaakabaambila. Lyalo bakabamba cakulya ca bushiku bwa Pasika.
Ndipakashiyashiyabo, Jesu abashikwiiya bakwe bali likumi abobilo bakekala ayi balye. 
Ndibakalinga kulya, Jesu wakaamba ayi, “Ntoomulwiita calushinisho ayi umwi mulikoto lyanu utoongaba.” 
Mpeeke bashikwiiya bakwe bakacatwa buumba akutalika kumwiipusha womwi womwi ayi, “Sa ndime, Nkambo?” 
Lakwe wakakumbula ayi, “Ngooyo ngoontobwengaakwe mumbale yomwi. 
MwanaaMuntu utooya kulufu kweelana ambokulembetwe, sombi mapensho kuli wooyo muntu utoomwaaba! Naakwiinga cakabotabo akutashalwa muntu uyu.” 
Mpomunyaawo alakwe Judasi shikumwaaba wakeepusha ayi, “Sa ndime, Nkambo?” Jesu wakamukumbula ayi, “Wacaamba omwiine.”
Ndibakalinga kulya, Jesu wakabwesa cimaande, walumba Lesa, akukomoona wapa bashikwiiya akubalwiita ayi, “Amutambule mulye, uyu ngumubili wangu.” 
Lyalo wakabwesa nkomeshi, walumba Lesa, akupa bashikwiiya bakwe akubaambila ayi, “Amunweemo noonse 
mukwiinga ubu mbulowa bwangu bwa cipangano cipya, bweshi bukatiilwe kwaamba ayi baanji balekelelwe shibiibi shabo. 
Ntoomulwiita ayi, teshi nkanwewo lyobilo maanshi a shisepo sha minyansa, kushikila pabushiku ubo ndyeshi nkanwe anu maanshi apya a shisepo ishi, muBweene bwa baTa.”
Ndibakamana kwiimba lwiimbo lwakulumbaisha Lesa, bakaya kuKalundu ka Olifi.
Jesu wakaambila bashikwiiya bakwe ayi, “Sunu lyeenka mashiku, mwebo noonse mutotyongola akunshiya neenka. Kweelana ambokulembetwe ayi, ‘Ndaakucaya mweembeshi, mpeeke mbelele shoonse shilaakupalangana.’ 
Sombi na nkabushikwe kuswa kubafu, ndaakutanjila kuya kuGalili.” 
Sombi Pita lakwe wakamwaambila ayi, “Nabi boonse bakatyongooke akumushiya, sombi nebo teshi nkamushiyeewo.” 
Mpomunyaawo Jesu wakaambila Pita ayi, “Ntookulwiita calushinisho ayi sunu lyeenka mashiku, kombwe kaatana kulila, utokwaamba mankanda otatwe ayi toonshi.” 
Lakwe Pita wakaamba kuli nguwe ayi, “Nabi na baambe ayi bancaile pantu pomwi amwebo, nebo inga nshaambiiwo ayi nshimwishi.” Lyalo bashikwiiya boonse bakaamba bweenkoobo.
Lyalo Jesu wakaya abashikwiiya bakwe kumusena wiitwa ayi Getisemani, mpeeke wakabaambila ayi, “Amwikale pano ndyeenciya kokulya mukupaila.” 
Mpeeke Jesu wakaya aPita alimwi abana bakwe Sebedi basankwa bobilo. Lyalo Jesu wakatalika kuba abuumba akulisukama mumoyo. 
Mpomunyaawo wakabaambila ayi, “Moyo wangu wacatwa buumba bwakuyanda kuncaya. Amwikale pano munoolindilila kamulibambite pantu pomwi anebo.” 
Mpeeke Jesu wakeendakobo paniini, wakawita panshi akutalika kupaila ayi, “Ta, na kacikonsheka, nkomeshi ya mapensho inyindilile, nakubi boobo mutaciti kuyanda kwangu. Sombi mucite kuyanda kwanu.” 
Ndyaakaboola kubashikwiiya bakwe botatwe balya, wakacana balilete. Lyalo wakaambila Pita ayi, “Sa mwebo mwaalilwa kulindilila anebo apaciindi ciniinibo ici? 
Amwikale kamulibambite, akupaila kwaamba ayi mutanjili mumasunko. Moyo walo ulisuni, sombi mubili ngowabula nkusu.”
Jesu wakaboolela mukupaila alimwi ayi, “Ta, na nkomeshi ya mapensho iyi inga tainyindilili kaantana kunwa, anu kuyanda kwanu akucitike.” 
Ndyaakaboola alimwi, wakacana balilete ceebo shikoye shabo shakalinga kulemete kutulo. 
Jesu wakabashiya alimwi akuya mukupaila lyatatu, kaamba maswi ngomunya alya ataanshi. 
Lyalo wakaboolela kubashikwiiya bakwe akubaambila ayi, “Sa abobulya mucilete akunocookesha? Amubone, ciindi cashikila, MwanaaMuntu ono utokwaabwa mumaansa a bamucita shibi. 
Amunyamuke, katiya. Amubone, shikungaba washika kale.”
Jesu ndyaakalinga kucaamba, alakwe Judasi womwi wa bashikwiiya bakwe Jesu bali likumi abobilo wakashika. Wakesa abantu baanji baanji bakalinga kucite mipeeni ankooli. Bantu aba bakabatuma mbamatanjilili ba bapailishi alimwi abamaloba ba baJuda. 
Ono uyo shikwaaba Jesu wakalinga wabapa kale citondesho ayi, “Uyo ngweshi njeenkaanshe akufyonta mwishibe ayi ngonguwe, mumucate.” 
Judasi ndyaakashika, wakeendililabo kuya kuli Jesu akwaamba ayi, “Mwaboneka Nkambo!” Mpomunyaawo wakamufyonta. 
Lakwe Jesu wakamwaambila ayi, “Ndaba, cita nceweendela!” Mpeeke balya bantu bakalibumba pali Jesu, bamucata. 
Lyalo umwi wa baabo bakalinga aJesu, wakakusha mupeni wakwe akusutula kutwi musha wa mupailishi munene. 
Sombi Jesu wakamwaambila ayi, “Boosha mupeni mookala ceebo boonse balwanisha kumupeeni abalo balaakucaikwa kumupeeni. 
Sa tooshi kwaamba ayi inga ndasengabo shuulu sha baanjelo kuli baTa alimwi ayi inga bampa paciindi ceenka ico? 
Sombi na ndacita boobo, ino inga shacitika buyani shilembetwe muMalembo akwe Lesa ayi ishi shilyeelete kucitika?” 
Lyalo Jesu wakabaambila bantu baanji balya ayi, “Ino mweshitanshi amipeeni alimwi ankooli pakwisa mukuncata anga ndimwiipi? Nebo ndakalinga anu inshiku shiinji, kaamwiisha muŊanda yakwe Lesa, sombi tamukwe kuncataawo, sobwe. 
Sombi shoonse ishi shacitika kwaamba ayi shakalemba balaluki bakulukulu shicitike cancinencine.” Mpeeke bashikwiiya bakwe boonse bakamupalangana, bamushiya eenka.
Bantu abo bakacata Jesu bakamutola kuŋanda yakwe Kayafasi, mupailishi munene, uko kwakalinga kubungene bafundishi ba Milawo abamaloba ba baJuda. 
Sombi Pita wakalinga kuya cikonkela Jesu palaale, kushikila wakaya mukwinjila amulubansa lwa ŋanda ya mupailishi munene. Wakenjila mukati akwikala pantu pomwi abeshikulindilila kuŋanda yakwe Lesa ayi abone nceshi cicitike. 
Bamatanjilili ba bapailishi alimwi abaabo boonse beendelesha munkuta, bakalinga kuyandoola bukamboni bwakubekesha Jesu kwaamba ayi bamucanine mulandu wakumucailaawo. 
Sombi tabakwe kubucana nakubi kwaamba ayi bantu baanji bakalinga kupa bukamboni bwakubeca pali Jesu. Kumamanino kwakesa bantu bobilo 
akwaamba ayi, “Uyu muntu wakaamba ayi, ‘Nebo, ndakonsha kumwaaya Ŋanda yakwe Lesa, akwiiyaka alimwi munshiku shotatwe.’ ” 
Lyalo mupailishi munene wakanyamuka akwiipusha Jesu ayi, “Sa teshi ukumbuleewo pamakani aya oonse ngobatokwaambila?” 
Sombi Jesu wakoomunabo tontolo. Mupailishi munene wakeepusha Jesu alimwi ayi, “Ntookwaambila muliina lyakwe Lesa muumi ayi, ulumbile na ndiwe Usalitwe wakwe Lesa ulya, Mwanaakwe Lesa.” 
Jesu wakamukumbula ayi, “Mwacaamba nobeene. Sombi ntoomwaambila noonse ayi, kuswa cecino ciindi mulaakubona MwanaaMuntu kaashiite kulyaansa lyalulyo lwa baIshi, Beshinkusu shoonse. Mulaakumubona keesa mumakumbi a kwiculu.” 
Mpeeke mupailishi munene wakakwamoona shakufwala shakwe, akwaamba ayi, “Nkucobola Lesa uku. Ono apa sa inga katucilangoola abamwi bakamboni? Noonse mwalinyumfwila mbwaacobola Lesa. 
Ono mutooyeeya buyani?” Lyalo boonse bakakumbula ayi, “Ulyeelete kucaikwa.” 
Mpomunyaawo bakamushipila mate pameenso akumuuma. Bamwi bakamuuma mapaka 
bakaamba ayi, “Twaambile webo oUsalitwe wakwe Lesa, ino ngani wakuuma?”
Pita wakalinga kushiite pansengwe mulubansa lwa ŋanda. Mpeeke mwanakashi musebenshi umwi wakaya kuli Pita akumwaambila ayi, “Awebo wakalinga aJesu wa kuGalili.” 
Sombi Pita wakakaka pameenso a bantu boonse kwaamba ayi, “Isho nshotokwaamba nshishishiiwo tau.” 
Cilya Pita ncaakaamba ayi aswe mulubansa lwa ŋanda, aumwi mwanakashi musebenshi wakamubona, akutalika kulwiita baabo bakalingaawo ayi, “Alakwe muntu uyu wakalinga aJesu wa kuNasaleti.” 
Pita wakakaka alimwi, akulumbila ayi, “Ncakwiila nebo nshimwinshiiwo muntu uyo!” 
Ndipakeendabo ciindi ciniini, abo bakalingaawo bakaya kuli Pita akumwaambila ayi, “Ncakwiila webo uli wa mulikoto lyakwe Jesu mukwiinga mwaambo wako utookuyubulula.” 
Sombi Pita wakaalabo, wasansaawo amaanshi akutalika kulumbila ayi, “Lesa ulimbwene na ntokwaamba cakubeca. Uyu muntu nebo nshimwishiiwo.” Paciindi ceenka ico kombwe wakalila. 
Mpeeke wakeebaluka maswi akamulwiita Jesu ayi, “Kombwe kaatana kulila, webo Pita ulaakunkaka mankanda otatwe.” Lyalo wakaswita pansengwe, waya walila abuumbi.
Ndibwakaca macuunsacuunsa, bamatanjilili ba bapailishi abamaloba ba baJuda bakapangana ayi bacaye Jesu. 
Mpeeke Jesu bakamwaanga akumutola mumaansa akwe Pilato, mweendeleshi wa kuLoma.
Ono Judasi uyo wakaaba Jesu ndyaakabona ayi Jesu wapingulwa kucaikwa, wakalibona ayi wakabisha. Lyalo wakabooshesha bamatanjilili ba bapailishi abamaloba ba baJuda maali a silifa ali makumi otatwe ngobakalinga bamupa 
akubaambila ayi, “Ndakabisha kwaaba muntu utacite mulandu.” Balo bakamukumbula ayi, “Ono tucite buyani swebo? Ngamakani ako omwiine ayo!” 
Mpomunyaawo Judasi wakawaala maali alya panshi muŊanda yakwe Lesa, akuswa waya mukulyaangilila. 
Sombi bamatanjilili ba bapailishi bakabwesa maali alya akwaamba ayi, “Mulawo wesu ulakasha kwaabika motubika maali muno muŊanda yakwe Lesa ceebo ngamaali a bulowa.” 
Paceebo ceeco, bakapangana ayi maali alya boole muunda wa mubumbi, ayi banoofukilamo bantu beensu na wafwa. 
Nceceeco muunda uyu ncewiitilwa ayi, “Muunda wa Bulowa” abobulya. 
Lyalo cakacitika cancinencine cakaamba Jelemiya mulaluki mukulukulu ayi, “Bakabwesa maali a silifa makumi otatwe, mweelo ngobakasumininshanya kumuula bene Isilaeli, 
akuula muunda wa mubumbi bweenka mbuli mbwaakandwiita Mwaami Lesa.”
Mpeeke Jesu bakamwiimika kunembo lya mweendeleshi wa kuLoma uyo wakamwiipusha ayi, “Sa ndiwe mwaami wa baJuda?” Jesu wakamukumbula ayi, “Mwacaamba nobeene.” 
Sombi ndibakamubekesha bamatanjilili ba bapailishi abamaloba ba baJuda taakwe kukumbulaawo. 
Mpomunyaawo Pilato wakeepusha Jesu ayi, “Sa toshinyumfwite shikani kufula nshebatookwaambila?” 
Sombi Jesu taakwe kukumbulaawo nabi liswi lyomwi, mpeeke mweendeleshi wakacelemanabo.
Paciindi cakusekelela bushiku bwa Pasika bwakwiibaluka kusotokela, mweendeleshi lyoonse wakalinga kwaangulula kaili womwi, uli woonse ngweenga bamusenga bantu. 
Paciindi ico kwakalinga kaili umwi wakalinga kucite mpuwo ibiibi, wiitwa ayi Balabasi. 
Ono bantu ndibakabungana, Pilato wakabeepusha ayi, “Ngani ngomusuni ayi mwaangulwite, Balabasi nabi Jesu wiitwa ayi Usalitwe wakwe Lesa?” 
Mukwiinga Pilato wakalinga kwishi ayi bakatola Jesu kuli nguwe ceebo bakamufwita munyono. 
Pilato ndyaakalinga kushiite pacuuna cakoombolosheshaawo, mukaakwe wakatumya maswi akwaamba ayi, “Mutaciti cintu nabi comwi pamuntu uyo utacite mulandu ceebo sunu mashiku ndapenshekwa abuumbi muciloto ceebo ca nguwe.” 
Sombi bamatanjilili ba bapailishi abamaloba ba baJuda, bakayungoola bantu ayi basenge Pilato ayi abaangulwite Balabasi, lakwe Jesu acaikwe. 
Mweendeleshi wakabeepusha alimwi ayi, “Nguli ngomusuni ayi mwaangulwite pabantu bobilo aba?” Balo bakakumbula ayi, “Balabasi!” 
Pilato wakabeepusha ayi, “Ino mucite buyani Jesu wiitwa ayi Usalitwe wakwe Lesa?” Boonse bakakumbula ayi, “Aapopwe pamucilingano!” 
Sombi Pilato wakabeepusha alimwi ayi, “Ino ncibiibinshi ncaacita?” Lyalo bakeendilishaawo koolobesha ayi, “Aapopwe pamucilingano!”
Ono Pilato ndyaakabona ayi taaku nceshi cicitike, alimwi ayi inga paakuba shimfulunganya, wakabwesa maanshi akusamba kumaansa pameenso a bantu boonse akwaamba ayi, “Nebo nshicite mulandu palufu lwa muntu uyu! Ngumulandu wanu nobeene!” 
Mpeeke bantu boonse bakakumbula ayi, “Mulandu wa lufu lwakwe aube pali ndiswe abana besu.” 
Lyalo Pilato wakabaangulwita Balabasi, mpeeke wakaamba ayi Jesu akwiipwe misako. Kuswawaawo, wakamwaaba kubashilumamba ayi apopwe pamucilingano.
Mpomunyaawo bashilumamba bakenjisha Jesu muŋanda ya mweendeleshi, akubunganya bashilumambanyinaabo bamwi boonse, besa bashinguluka Jesu. 
Mpeeke bakamufuula akumufwalika cisani cifubelafubela. 
Bakapanga mushini wa myuumfwa babika pamutwi wakwe akumufumbatisha litete mulyaansa lyalulyo. Lyalo bakafukama kunembo lyakwe akumwaansha anga nkumulemeka ayi, “Waboneka omwaami wa baJuda!” 
Lyalo bakamushipila mate akumunyaya litete akumuumishako pamutwi. 
Ndibakamana kumuseka akumuweluluka boobo, bakamufuula cisani ncibakalinga bamufwalika, akumufwalika shakufwala shakwe. Lyalo Jesu bakamutola kuya mukumupopa pamucilingano.
Ndibakaswa bakakumanya musankwa wiitwa ayi Simoni wa kuSailini. Mpomunyaawo bashilumamba bakamukakatisha kunyamuna mucilingano wakwe Jesu. 
Lyalo bakashika kumusena wiitwa ayi Gologota, nkokwaamba ayi musena wa cifuwa ca mutwi. 
Uko Jesu bakamupa waini usenkene andulwe ayi anwe, sombi ndyaakanyumfwaamo, wakakaka. 
Ndibakamana kumupopa pamucilingano, bakabaana shisani shakwe kwiinda mukuuma cisolo. 
Kuswawaawo bakekala panshi kabamulindilila. 
Peculu lya mutwi wakwe pamucilingano pakalinga kulembetwe maswi akalinga kutondesha mulandu ngobakamucaila ayi, “Uyu nguJesu, mwaami wa baJuda.” 
Lyalo bakamupopa pakati pamicilingano ya beepi bobilo, umwi kulyaansa lyalulyo aumwi kucipiko.
Mpeeke bantu bakalinga kwiindilaako, bakalinga kupukumunabo mitwi akunoocobola Jesu 
kabaamba ayi, “Webo ndiwe wakalinga kwaamba ayi ulaakumwayulula Ŋanda yakwe Lesa akwiiyaka alimwi munshiku shotatwe. Ono na uli Mwanaakwe Lesa lipulushe tubone, useluke pamucilingano!” 
Abalo bamatanjilili ba bapailishi, bafundishi ba Milawo alimwi abamaloba ba baJuda bakamuseka, kabaambooshanya beene ayi, 
“Wakalinga kupulusha bamwi, sombi waalilwa kulipulusha mwiine. Sa te ngomwaami wa Isilaeli? Aaseluke ono pamucilingano kwaamba ayi tushome muli nguwe. 
Ulashoma muli Lesa akwaamba ayi, ‘Ndi Mwanaakwe Lesa.’ Ono Lesa aamupulushe na ulimusuni!” 
Lyalo beepi mbwaakapopwaabo pantu pomwi, abalo bakalinga kumutukana.
Lisuba ndilyakashika pakati ka mutwi, kwakaba munshinshe mucishi coonse kushikila 3 koloko malumwi. 
Paciindi ca 3 koloko peenka, Jesu wakoolobesha aliswi lya peculu ayi, “Eloi, Eloi, lama sabakatani?” Nkokwaamba ayi, “NobaLesa bangu, nobaLesa bangu, ino nciinshi ncemwandekeleshesha?” 
Ono bamwi abo bakalingaawo, ndibakanyumfwa maswi aya, bakaamba ayi, “Amunyumfwe utokwiita Elija.” 
Umwi mulikoto lyabo wakacica, akubwesa mweepu wausumpa muwaini ulula usashite, wakabwesa kasako akubikako mweepu kwaamba ayi ape Jesu anwe. 
Sombi bamwi bakaamba ayi, “Atulindile, tubone na Elija utoosa mukumupulusha!” 
Jesu alimwi wakoolobesha aliswi lya peculu, watula moyo.
Paciindi ceenka ico, cisani cakalinga kushitilisha muŊanda yakwe Lesa, cakakwaamuka pakati, kuswa peculu apanshi. Cishi cakatenkaana amabwe akapasuka. 
Shuumbwe shakacalooka, mpeeke bantu baanji bakafwa kabashoma muli Lesa, bakabushikwa kuswa kubafu. 
Bakaswa mushuumbwe. Ono Jesu ndyaakabuka kuswa kubafu, balo bakaya muNdabala inene Isalalite umo mobakabonekela kubantu baanji.
Ono munene wa bashilumamba mwaanda, abashilumamba abo mbwaakalingaabo kabalindilila Jesu, ndibakabona citentanshi ashimwi shintu shoonse shakacitika, bakaloonda abuumbi, akwaamba ayi, “Ncakwiila, uyu muntu wakalinga Mwanaakwe Lesa!”
Pakalinga abanakashi baanji bakalinga kweebela palaale. Banakashi aba mbobakalinga kwisa cikonkela Jesu kuswa kuGalili akumucafwa. 
Mulikoto lyabo mwakalinga Maliya wa kuMagadala, Maliya banyina Jemusi aJosefu alimwi abamuka Sebedi.
Ndilyakookama lisuba, muntu umwi mubile wa kuAlimateya wiitwa ayi Josefu wakashika. Alakwe wakalinga shikwiiya wakwe Jesu. 
Muntu uyu wakaya kuli Pilato mukusenga mutuntu wakwe Jesu. Mpeeke Pilato wakasuminisha ayi bamupe mutuntu uyo. 
Mpomunyaawo Josefu wakabwesa mutuntu uyo akuupombela acisani cituba 
akuubika mucuumbwe cakwe cipya ico ncaakakaba mulibwe. Kuswawaawo, wakakunkulushilawo libwe linene pamulyango wa cuumbwe, kaaya. 
Maliya wa kuMagadala aMaliya umwi bakalingaako nkomunya uko, kabashiite, kabalangene acuumbwe.
Ndibwakaca, pabushiku bwakookesha bwa Cibelu, bamatanjilili ba bapailishi abaFalisi bakabungana kuli Pilato 
akumwaambila ayi, “Nkambo, tuliingashite mbwaakaamba mubeshi uyo kaacili muumi ayi, ‘Ndaakubushikwa alimwi pabushiku bwatatu.’ 
Anu amwaambile bamwi baye bakalindilile kucuumbwe kushikila peende nshiku shotatwe. Mukwiinga bashikwiiya bakwe inga besa mukwiipa mutuntu akulwiita bantu ayi, ‘Wabushikwa kuswa kubafu.’ Lyalo bubeshi bwabili bulaakubica kwiinda butaanshi.” 
Ndyaakanyumfwa boobo, Pilato wakabaambila ayi, “Amutoleeko beshikulindilila. Kamuya mukabambeko cankusu kweelana ambweenga mwakonsha.” 
Mpeeke bakanyamuka akuya mukushinkashinka mweela libwe akushiyako beshikulindilila.
Ndibwakeenda bushiku bwakookesha bwa Cibelu, ono macuunsacuunsa paSondo, Maliya wa kuMagadala aMaliya umwi bakaya mukubona kucuumbwe. 
Mpeeke kwakacitika citentanshi cinene ceebo munjelo wa Mwaami wakaseluka kuswa kwiculu wakunkulusha libwe lyakalinga kucuumbwe akwikalaawo. 
Wakalinga kuboneka anga nkubeka kwa mfula, ashalo shakufwala shakwe shakalinga kutubabo tuu. 
Beshikulindilila kucuumbwe bakaloonda abuumbi cakwaamba ayi bakafwa citu.
Mpomunyaawo munjelo wakaambila banakashi balya ayi, “Mutaloondi! Ndishi kwaamba ayi mutoolangoola Jesu uyo ngobakapopa pamucilingano. 
Taamo muno, wabushikwa bweenka mbuli mbwaakaamba. Kamwisa mubone mpwaakalinga kulete. 
Ono amufwambaane, mukalwiite bashikwiiya bakwe ayi, ‘Wabushikwa kuswa kubafu alimwi bulya watanjila kuya kuGalili, uko nkweshi mukamubonene!’ Mutalubiiko makani ngondamulwiita.” 
Aboobo bakaswa cakufwambaana kucuumbwe. Bakaloonda, sombi alimwi kabasangalete. Bakacica kuya mukulwiita bashikwiiya bakwe.
Cakuteengashila, Jesu wakabakumanya akwaamba ayi, “Mwaboneka.” Lyalo banakashi bakasena pafwaafwi, bamucata kushimpanta akumulambila. 
Mpeeke Jesu wakabaambila ayi, “Mutaloondi! Kamuya mukalwiite bamakwesu ayi baye kuGalili uko nkweshi tuye tukakumanine.”
Ono banakashi balya ndibakalinga kuya, bamwi bashilumamba bakalinga kulindilila kucuumbwe, bakaya mundabala inene mukulwiita bamatanjilili ba bapailishi shoonse shakacitika. 
Mpomunyaawo bapailishi banene abamaloba ba baJuda bakabungana pantu pomwi akupangana cakucita. Lyalo bakapa bashilumamba maali aanji 
akubalwiita ayi, “Mulyeelete kwaamba ayi, ‘Bashikwiiya bakwe besa mukwiipa mutuntu mashiku swebo katulete.’ 
Ono na mweendeleshi anyumfwe makani aya, swebo tutoomulwiita kabotu kwaamba ayi mutapekwi mulandu.” 
Aboobo bashilumamba balya bakabwesa maali alya akucita kweelana ambobakalwiitwa. Paceebo ceeco, makani aya alishibikitwe bweenka ubo kubaJuda abobulya.
Mpomunyaawo bashikwiiya bakwe bali likumi awomwi bakaya kuGalili, kukalundu uko nkwaakabalwiita Jesu ayi bakaye. 
Ono ndibakamubona, bakamulambila. Sombi bamwi bakalinga kutonsha. 
Lyalo Jesu wakasena pafwaafwi akubaambila ayi, “Ndapeekwa nkusu shoonse kwiculu alimwi apacishi ca panshi. 
Paceebo ceeco, kamuya mukanokwiisha bantu bamishobo yoonse, mukababombeke muliina lya baTa, alya Mwaana alimwi alya Mushimu Usalashi. 
Mukabeeishe kukonkela akucita shintu shoonse nshendakamulwiita. Nebo nanooli amwebo lyoonse kushikila kumamanino a cishi.”
