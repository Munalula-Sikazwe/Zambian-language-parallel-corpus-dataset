Jesu Kilisito buzyalwe bwakwe buzwa ku mwami Devedi a Abulahamu. 
Abulahamu wakazyala Izaka, Izaka wakazyala Jakobo, Jakobo wakazyala Juda, ababunyina. 
Juda wakazyala Pelezi a Zela kuli Tama, Pelezi wakazyala Heziloni, Heziloni wakazyala Lamu. 
Lamu wakazyala Aminadabu, Aminadabu wakazyala Nasyoni, Nasyoni wakazyala Salimoni. 
Salimoni wakazyala Bowazi kuli Lahabu, Bowazi wakazyala Obedi kuli Lute, Obedi wakazyala Jese.
Jese wakazyala mwami Devedi. Lino Devedi wakazyala Solomoni kuli wakali muka Uliya. 
Solomoni wakazyala Lehobowamu, Lehobowamu wakazyala Abija, Abija wakazyala Asa. 
Asa wakazyala Jehosyafati, Jehosyafati wakazyala Jolamu, Jolamu wakazyala Uziya, 
Uziya wakazyala Jotamu, Jotamu wakazyala Ahazi, Ahazi wakazyala Hezekiya. 
Hezekiya wakazyala Manase, Manase wakazyala Amosi, Amosi wakazyala Josiya. 
Josiya wakazyala Jekoniya ababunyina kuciindi cakutolwa kwa Baisilayeli ku Babuloni.
Lino musule aakutolwa ku Babuloni, Jekoniya wakazyala Syiyalutiyeli, Syiyalutiyeli wakazyala Zelubabeli. 
Zelubabeli wakazyala Abiyudi. Abiyudi wakazyala Eliyakimu, Eliyakimu wakazyala Azo. 
Azo wakazyala Zadoki, Zadoki wakazyala Akimu, Akimu wakazyala Eliyudi. 
Eliyudi wakazyala Eliyazaa, Eliyazaa wakazyala Matani, Matani wakazyala Jakobo. 
Jakobo wakazyala Josefa mulumi wa Maliya, banyina Jesu uutegwa Munanike wa Leza. 
Aboobo mazyalani oonse kuzwa kuli Abulahamu kusikila kuli Devedi akali kkumi aane, alimwi kuli Devedi kusikila kuciindi cakutolwa ku Babuloni kwakali mazyalani aali kkumi aane, alimwi kuzoosika kukuzyalwa kwa Kilisito kwakali mazyalani aali kkumi aane.
Lino mboobu mbwaakazyalwa Jesu Kilisito. Maliya banyina bakalikkalidwe kuli Josefa, lino kabatana swaangana, kwakajanika kuti Maliya wakalimitide kwiindila munguzu zya Muuya Uusalala. 
Mpawo Josefa mulumaakwe, nikuba kuti wakali muntu uululeme, alimwi mbwaatakali kuyanda kuti amuusye nsoni, wakayeeya kuti amuleke cacuumunizi. 
Nkabela naakacili kuyeeya ceeci, mungelo wa Mwami wakalibonya kuli nguwe muciloto wati, “Josefa, mwanaa Devedi, utayoowi kukwata mukaintu wako, nkaambo eeco ncamitide nca Muuya Uusalala. 
Uyoozyala mwana mulombe ngoti kaulike zina lya Jesu, nkaambo uyoofutula bantu bakwe kuzwa kuzinyonyoono.”
Eezi zyoonse zyakacitika kuti zibe masimpe eezyo Mwami zyaakaamba kwiindila mumusinsimi kuti, 
“Ncobeni musimbi uutazi musankwa uyoomita, akuzyala mwana mulombe nkabela zina lyakwe liyootegwa Imanuweli,” nkokwaamba kuti Leza ulaandiswe.
Ciindi Josefa naakasinsimuka wakacita mbubonya mbuli mungelo wa Mwami mbwaakamulailila, wakakwata mukaintu wakwe. 
Pele taakwe nibakaswaangana, mane kusikila mwana wakatumbukwa, eelyo wakamuulika zina lya Jesu.
Jesu naakazyalwa mumunzi wa Betelehemu mu Judiya mwami Helodi nguwakali kulela. Kuzwa waawo baalumi basongo bazwa kujwe bakasika ku Jelusalemu. Nibakasika bakabuzya kuti, 
“Uli kuli ooyo wakazyalwa Mwami wa Bajuda?” Nkaambo twabona nyenyezi yakwe kujwe, nkaako twaboolela kumukomba. 
Ciindi mwami Helodi naakamvwa ceeci, wakapenga kapati abamu Jelusalemu boonse. 
Mpoonya wakabunganya bapaizi basilutwe boonse abamayi ba Mulawo, wakababuzya-buzya ooko nkwaakeelede kuzyalilwa Munanike wa Leza.
Bakamwaambila kuti, “Ku Betelehemu mu Judiya nkaambo kulilembedwe amusinsimi kuti,
‘Ayebo Betelehemu mucisi ca Juda,
Mpoonya Helodi wakaita baalumi basongo aabo kumbali, akubabuzya ciindi nyenyezi niyakapola. 
Naakamana wakabatuma ku Betelehemu, wakati, “Kamuya mukamuyandaule kabotu mwana, mwaakumujana muzoondaambile kuti ambebo nkaze kukumukomba.”
Lino nibakamvwa boobo, bakainka, eelyo nyenyezi njibakabwene kujwe yakeendela kumbele, mane do niyakaakusika akwiima aawo mpaakabede mwana. 
Ciindi nibakabona nyenyezi bakakondwa kapati. 
Nibakanjila muŋanda bakabona mwana a Maliya banyina, mpawo bakafugama akumukomba. Mpoonya bakajula ziyobwedo zyabo, bapa zipego zyangolida, atununkilizyo twakuumpilila atwakunana.
Kumane boobo bakacenjezegwa a Leza muciloto kuti batabweedi kuli Helodi. Nkaako bakabweeda kulimbabo anzila iimbi.
Lino ciindi basongo nibakapiluka mungelo wa Mwami wakalibonya kuli Josefa muciloto akumwaambila kuti, “Nyamuka, utole mwana abanyina muye ku Ijipiti. Mukakkale ooko mane kusikila nkamwaambile, nkaambo Helodi uyanda kujaya mwana.”
Eelyo wakanyamuka, wakatola mwana abanyina ciindi camasiku wainka ku Ijipiti. 
Wakaakukkala ooko mane kusikila lufu lwa Helodi. Eeci cakacitika mbubonya mbwaakaamba Mwami Leza mumusinsimi kuti, “Kuzwa ku Ijipiti ndakaita mwanaangu.”
Ciindi Helodi, naakabona kuti weenwa abaalumi basongo, wakakalala kapati, mpawo wakalailila kuti bajaigwe bana balombe boonse bamu Betelehemu amasena oonse aaengelede kutalikila bana bamyaka yobilo kuza aansi. Myaka eeyi yakeendelana azeezyo zyakamwaambila baalumi basongo kujatikizya nyenyezi yakalibonya. 
Nkaambo mbombubo mbwaakaambide musinsimi Jelemiya kuti,
“Koomoka kwakamvwigwa aku Lama,
Lino Helodi naakafwa, kwakalibonya mungelo wa Mwami muciloto kuli Josefa mu Ijipiti 
wakati, “Nyamuka, tola mwana muunke ku Isilayeli, nkaambo ooyo wakali kuyanda kumujaya wakafwa.” 
Mpawo Josefa wakatola mwana abanyina, akuunka ku Isilayeli.
Pele naakainka wakamvwa kuti Aakelawosi nguwakali kulela Judiya mubusena bwawisi. Nkaambo kaako Josefa wakayoowa kuunka. Lino Leza wakamucenjezya alimwi mukulota, nkaako wakainka mucisi ca Galilii. 
Wakaakukkala mumunzi wa Nazaleta, nkaambo mbokwakaambidwe abasinsimi kuti, “Uzootegwa Jesu wa Nazaleta.”
Bweende-bweende Joni mubbapatizi wakasika munkanda ya Judiya kakambauka kati, 
“Amweempe, nkaambo bwami bwakujulu bwaswena.” 
Joni ngonguwe ngwaakaamba Izaya musinsimi naakati,
Joni mubbapatizi wakali kusama cisani cakalukidwe aboya bwa nkamela, alutambo lwacikanda mucibuno. Wakali kulya cikwikwi abuci. 
Lino bantu banji bakainka kulinguwe kuzwa mu Jelusalemu amu Judiya yoonse amuzisi zyeengelede Jolodani. 
Eelyo nibakalyaamba zinyonyoono wakababbapatizya mumulonga wa Jolodani. 
Lino naakabona Bafalisi a Basaduki banji kababoola kuti ababbapatizye wakabaambila kuti, “Nywebo noba cipile! Nguni wakamucenjezya kutija cisubulo ca Leza ciboola? 
Amucite eezyo zibonya kuti mweempa. 
Nkabela mutanoocaambi mumyoyo yanu kuti, ‘Abulahamu ngu taata!’ Kayi Leza ulakonzya kusandula naaba mabwe aaya kuti abe bana ba Abulahamu. 
Lino-lino keembe kakugonsya sikaiminwa kalibambidwe, aboobo woonse uutabi aamicelo mibotu ulatemwa akuwaala mumulilo. 
Mebo ndamubbapatizya amaanzi nkaambo mweempa, pele kuli yooyo uubola musule lyangu uulemenede kwiinda ndime. Nseelede nikuba kwaangununa ndyasyo zyakwe. Walo uyoomubbapatizya a Muuya Uusalala amulilo. 
Acalo cipupuluzyo ulicijisi mumaanza, eelyo uyoopupulula akulongela maila mubutala, pele buungu uyoobutentela mumulilo uutazimi.” 
Lino Jesu wakasika kuzwa ku Galilii kumulonga wa Jolodani kwakali Joni kuti azoobbapatizigwe anguwe. 
Pele Joni wakatimukasye wakati, “Ndime eenjelede kubbapatizigwa anduwe, nkaambo nzi ncoza kulindime?” 
Jesu wakamwiingula kuti, “Kocita buyo oobo, nkaambo mbuboobu mbotuticite ziluleme zyoonse ziyanda Leza.” Naakamvwa boobo wakazumina. 
Lino Jesu naakamana kubbapatizigwa, wakazwa mumaanzi, eelyo julu lyakajaluka, mpawo wakabona Muuya wa Leza kuuseluka mbuli nkwilimba alinguwe, 
mpoonya kwakazwa ijwi kujulu, lyakati, “Ooyu ngo mwanaangu ngwenjandisisya, ulandibotezya kapati!”
Lino Jesu wakasololelwa a Muuya Uusalala munkanda kuti akasunkwe a Siluuni. 
Wakaliimya kulya kwamazuba amasiku aali makumi one, nkaako wakafwa nzala. 
Eelyo sikusunka wakasika kulinguwe akuti, “Kuti naa koli Mwanaa Leza ncobeni, ambila mabwe aaya kuti abe zinkwa.” 
Pele walo wakati, “Kulilembedwe kuti, ‘Muntu taponi acinkwa cilikke, pele ulapona amajwi oonse aazwa kuli Leza.’” 
Mpoonya Siluuni wakainka anguwe ku Jelusalemu, munzi uusalala, watanta anguwe ansonje ya Ŋanda ya Leza. 
Wakati kulinguwe, “Kuti naa koli Mwanaa Leza ncobeni koliwaala ansi! Tee kayi kulilembedwe kuti,
Mpawo Jesu wakamwiingula kuti, “Ndizi, pele kulilembedwe kuti, ‘Utasunki Mwami Leza wako!’” 
Nkaako Siluuni wakainka anguwe kucilundu cilamfu kapati. Wakamutondezya zisi zyoonse zyanyika abulemu bwazyo 
wati, “Zyoonse eezi inga ndakupa, kuti naa wavuntama akundikomba.” 
Mpoonya Jesu wakati kulinguwe, “Kozwa Saatani! Nkaambo kulilembedwe kuti, ‘Uleelede kukomba Mwami Leza wako, walo alikke ngoelede kumanina milimo.’” 
Aboobo Siluuni wakazwa, eelyo bangelo bakaboola, bakutaukila Jesu.
Lino Jesu naakamvwa kuti Joni wakaangwa wakaakukkala munyika ya Galilii. 
Wakasiya munzi wa Nazaleta waya kumunzi wa Kapenaumu wakali kumbali lyalwizi lwa Galilii muzisi zya Zebuluni a Nafutali. 
Nkaambo mbombubo mbwaakaambide musinsimi Izaya kuti,
“Ocisi ca Zebuluni acisi ca Nafutali kuya kulwizi,
Bantu bakali kukkala mumudima bakabona mumuni mupati,
Kutalikila waawo Jesu wakakambauka wakati, “Amweempe nkaambo bwami bwakujulu bwaswena.” 
Ciindi naakali kweenda ankomwe yalwizi lwa Galilii, wakabona Saimoni, wiitwa kuti Pita a Andulu munyina, kabawaala kanyandi mumaanzi. Nkaambo bakali bazubi. 
Eelyo wakati kulimbabo, “Amunditobele, kuti nkamucite bazubi babantu.” 
Mpoonya aawo bakasiya tunyandi twabo, bamutobela. 
Eelyo naakazwa ooko, wakabona abambi babunyina bobilo, Jemusi, mwanaa Zebedii a Joni mwanookwabo, kabali mubwato a Zebedii wisi kabasuma-suma tunyandi twabo, mpoonya wakabaita. 
Mpoonya-mpoonya bakasiya bwato awisi, bamutobela.
Lino Jesu wakeenda mucisi coonse ca Galilii kaiisya muzikombelo zya Bajuda akukambauka Makani Mabotu aazyabwami bwakujulu, kumwi ooku kasilika malwazi amaciswe oonse aakabajisi. 
Aboobo mpuwo yakwe yakasika a Musiliya yoonse. Bakamuletela baciswa banji bakali aamaciswe aaindene-indene, basikasuntu abayuminide mibili boonse buyo wakabaponya. 
Nkaako makamu aabantu akamutobela kuzwa ku Galilii, ku Minzi iili kkumi, Jelusalemu, Judiya akuzwa mutala lya Jolodani.
Lino Jesu naakabona makamu aabantu, wakatanta acilundu. Akkale buyo basikwiiya bakwe bakasika kulinguwe. 
Eelyo wakatalika kubaiisya kuti,
“Balilelekedwe bacete mumuuya,
“Balilelekedwe aabo balila,
“Balilelekedwe aabo babombe,
“Balilelekedwe aabo bafwa nzala anyota yabululami,
“Balilelekedwe aabo basilweengelelo,
“Balilelekedwe basalala mumoyo,
“Balilelekedwe basikuyanzanya,
“Balilelekedwe aabo bapenzegwa akaambo kabululami,
“Nywebo mulilelekedwe ciindi bantu nibayoomutukila, kumupenzya akumutamikizya zintu zibi zyoonse zyakumubejezya ankaambo kandime. 
Amutangale akusekelela nkaambo bulumbu bwanu kujulu mbupati. Mbombubo mbubonya oobo bantu mbobakabapenzya basinsimi aabo bakali kumbele lyanu.
“Ndinywe munyo wanyika, pele kuti naa munyo wasampuka, ino inga walunzigwa buti? Tuucikwe mulimo, ulasoogwa akulyataukwa abantu.
“Ndinywe mumuni uumunikila bantu bamunyika. Munzi uuyakidwe atala aacilundu tuukonzyi kusiswa. 
Alimwi bantu nibamunika lambe tabalibikki kunsi aacisuwo pele balalibikka aciimikilo, nkabela lilamunikila boonse bali muŋanda. 
Anywebo mbubonya oobo mumuni wanu uumunike antangalala kuti bantu baibone milimo yanu akupa bulemu kuli Uso uuli kujulu. 
“Mutayeeyi kuti ndakaboolela kuzikumanizya Mulawo wa Mozesi akwiisya kwabasinsimi. Taakwe nindakaboolela kuzikazya pele kucita zilembedwe. 
Ncobeni ndamwaambila kuti julu anyika ziyoomana, pele taakwe noiba yomwe njiisyo ya Mulawo iiyoomana kusikila zyoonse zikacitwe. 
Nkaambo kaako kufumbwa uusotoka nikaba komwe kamilawo eeyi akwiisya bantu kuti bacite oobo, uyooba muniini mubwami bwakujulu. Pele ooyo wiitobela akwiisya uyooba mupati mubwami bwakujulu. 
Ncobeni ndamwaambila kuti takuli buyo boobo, pele, ccita bululami bwanu kabwiinda oobo bwabamayi ba Mulawo a Bafalisi tamukanjili mubwami bwakujulu.
“Tee mwakamvwa basikale mbubakaambilwa kuti, ‘Utajayi, nkaambo kufumbwa ooyo uujaya mweenzinyina uleelede kubetekwa.’ 
Mbombubo, pele ndamwaambila kuti kufumbwa uunyemena mweenzinyina uleelede kubetekwa. Ayooyo uusampaula mweenzinyina uleelede kubetekwa munkuta mpati. Pele ooyo uuti, ‘Yebo ociyanga!’ Uleelede kuwaalwa mulilo uutazimi. 
Nkaako kuti watola cipo cako kucikombelo wamana wayeeya kuti ulijisi makani amunyoko, 
siya cipo cako ooko kumbele lyacipaililo uunke. Usaangune kuyanzana anguwe, eelyo notiboole kuzikupa cipo cako.
“Muleelede kufwambaana kuyanzana asinkondonyoko noceenda anguwe kuya kunkuta. Nkaambo cimwi ciindi inga wakupa kumubetesi, wamana mubetesi wakupa kumulindizi, eelyo ulabikkwa muntolongo. 
Nkasimpe ndakwaambila kuti tokooyoozwa oomo kusikila ukabbadele zyoonse.
“Tee mwakamvwa kuti, ‘Utaciti bumambe.’ 
Mbombubo, pele mebo ndamwaambila kuti kufumbwa uulanga mukaintu akumunyomenenwa walalika kale mumoyo wakwe. 
Lino kuti naa liso lyako lyalulyo lyakulebya kuti ubisye, linonkole ulisowe, nkaambo nkubotu kuti wasweekelwa cimwi cipaanzi camubili wako kwiinda kuti mubili woonse wasowelwa mumulilo uutazimi. 
Kuti naa kuboko kwako kwalulyo kwakulebya kuti ubisye, kukosole ukusowe, nkaambo nkubotu kuti naa wasweekelwa cimwi cipaanzi camubili wako kwiinda kuti mubili wako woonse wasowelwa mumulilo uutazimi.
“Alimwi kwakaambwa kuti, ‘Kufumbwa uuleka mukaintu wakwe, uleelede kuti amupe lugwalo lwakumuleka!’ 
Mbombubo, pele mebo ndamwaambila kuti kufumbwa ooyo uuleka mukaintu wakwe, watacita bumambe, wamucitya sibumambe, ooyo uukwata mukaintu wakalekwa wacita bumambe.
“Tamubwene kuti kwakaambwa kuli basikale kuti, ‘Utakonkezyi cakubeja. Ucitile Mwami Leza mbubonya oobo mbookonkezya kulinguwe.’ 
Mbombubo, pele mebo ndamwaambila kuti, ‘Utakonkezyi aasyoonto pe, nikuba kuti kujulu,’ nkaambo ncecuuno ca Leza, 
nikuba kukonkezya kuti, ‘ansi buya!’ Nkaambo ncecilyatilo ca Leza, nikuba kukonkezya kuti, ‘Jelusalemu buya!’ Nkaambo ngomunzi wa Mwami mupati. 
Alimwi utakonkezyi kuti, ‘mutwe wangu buya!’ Nkaambo tokonzyi kusandula kasusu kako kuti katube naa kasiye. 
Kwaamba kwanu akube ‘Iiyi,’ naa ‘Peepe.’ Nkwiindilizya kwaamba boobo kuzwa kuli siluuni.
“Mwakamvwa kuti kwakaambwa kuti, ‘Wakujaya liso awalo ajaigwe liso, wakunonkola lino awalo anonkolwe lino!’ 
Mbombubo, pele mebo ndamwaambila kuti, ‘Utamupilusizyi bubi mubi.’ Pele kuti naa muntu wakuuma kusaya lyalulyo mukasampu-sampu, umusandwide alimwi saya. 
Alimwi kuti naa umwi uyanda kukupa kaambo akukunyanzya cibaki atolelele ajansi. 
Alimwi kuti naa sikalumamba wakusungilizya kweenda musinzo wacitulo comwe, uunke aanguwe kwamusinzo wazitulo zyobilo. 
Mupe ooyo uukukumbila alimwi ooyo uuyanda kukolota utamwiimi pe.
“Tee mwakamvwa kuti, ‘Uyande mweenzinyoko, usule sinkondonyoko?’ 
Mbombubo, pele mebo ndamwaambila kuti, ‘Yanda sinkondonyoko, ubakombele aabo bakupenzya, 
mukuti mube bana ba Uso uuli kujulu.’ Nkaambo walo nguucita kuti zuba lipaswide aabo babi ababotu, akuusizya mvula baluleme abaabo bataluleme. 
Nkaambo kuti naa mwayanda baabo bamuyanda, ino mujisi bulumbu nzi? Sena abalo bakunze tabaciti boobo? 
Alimwi kuti naa kamujuzya buyo bana bokwanu, ino ncinzi ncomucita kwiinda bamwi? Sena abalo bamasi tabaciti oobo? 
Nkaako nywebo muleelede kuba bantu basalala mbubonya mbuli Uso wakujulu.
“Amucenjele kuti mutaciti milimo yanu iiluleme ku bantu mumambonwa, nkaambo mwacita boobo tamukwe bulumbu kuli Uso uuli kujulu.
“Nkaambo kaako ciindi nimupa zipo kubantu bapengede mutasibi mweembo mbuli basikuupaupa aameso mbobacita muzikombelo, mumigwagwa kuti balumbaizigwe abantu. Ncobeni ndamwaambila kuti balijisi kale bulumbu bwabo. 
Pele nywebo ciindi nimupa zipo zyaluzyalo, janza lyanu lya lumwensi litazibi lyalulyo ncolicita, 
kutegwa zipo zyanu zitabonwi abantu. Eelyo Uso uubonena kumbali uyoomulumbula caantangalala.
“Lino ciindi ncomukomba, tamweelede kuba mbuli basikuupaupa ameso pe, nkaambo balayanda kwiima akukomba muzikombelo amuzyooko zyamumigwagwa kutegwa babonwe abantu. Ncobeni ndamwaambila kuti balijisi kale bulumbu. 
Pele nywebo ciindi nomukomba, amunjile muŋanda yanu, mujale mulyango, mukombe kuli Uso Uutabonwi. Eelyo walo Uso uubona zyoonse zicitwa mumaseseke uyoomulumbula.
“Nkabela mukukomba mutanoovuzyi majwi mbuli mbobacita bakunze bayeeya kuti balamvwigwa nkaambo kamajwi manji. 
Nywebo mutabi mbuli mbabo pe, nkaambo Uso ulizi nzimubulide kamutana kumukumbila. 
Pele mboobu mbomweelede kukomba:
Abuboole bwami bwako,
Utupe sunu zilyo nzyotubula.
Utulekelele milandu yesu,
Utatulekeli mukusunkwa,
“Nkaambo kuti naa mwalekelela bantu milandu yabo, awalo Uso uuli kujulu ulamulekela anywebo. 
Pele kuti naa nywebo tamulekeleli bantu milandu, awalo Uso takooyoomulekelela pe.
“Nkabela ciindi ncomuliimya kulya, mutanooungumani mbuli basikuupaupa ameso. Nkaambo balasyulunganya masyu kutegwa kuliimya kwabo kubonwe abantu. Ncobeni ndamwaambila kuti balijisi kale bulumbu bwabo. 
Pele nywebo ciindi nomuliimya munanike mutwe akusamba kumeso, 
kutegwa kuliimya kwanu kutabonwi kubantu, pele kubonwe buyo kuli Uso uutabonwi. Walo Uso uubona zyoonse zicitwa kumbali uyoomulumbula caantangalala.
“Mutanooliyobwedi lubono ansi aano, mapempya ankalaya mpozinyonyoona ababbi mpobadonkola kubba. 
Pele nywebo amuyobole lubono kujulu, ooko mapempya niiba nkalaya nkozitanyonyooni, ababbi nkobatadonkoli kuti babbe. 
Nkaambo ooko kuli lubono lwanu nkokunooli mizeezo yanu.
“Meso ngomumuni wamubili, aboobo kuti naa meso aanu kaali kabotu mubili woonse ulasalala. 
Pele kuti naa meso aanu kaatali kabotu, mubili woonse ulaba aamudima. Eelyo kuti naa wali mumuni wasanduka waba mudima, mudima ooyo uyoosiya mbi citaambiki!
“Taakwe muntu uukonzya kubelekela bami bobilo, nkaambo ulasula umwi akuyanda umwi, naa ulakakatila kuluumwi akusampaula umwi. Tamukonzyi kubelekela Leza alimwi abuvubi pe.
“Nkaambo kaako ndamwaambila kuti mutalibiliki azyabuumi bwanu, kuti muyoolya nzi naa kunywa naa kusama. Sena buumi tabuli bubotu kwiinda cilyo, awalo mubili tuuli mubotu kwiinda zyakusama? 
Amulange bayuni, tabasyangi, tabatebuli, nikuba kuyobola mumatala. Nikuba boobo Uso uuli kujulu ulabasanina. Sena nywebo tamuyandiki kwiinda mbabo? 
Ino nguni wanu nalibilika buti uukonzya kuyungizya buumi bwakwe naaceya?
“Ino nkaambo nzi ncomulibilika azyakusama? Amuyeeye maluba-luba aamusokwe mbwaakomena. Taabeleki, taaluki zisani. 
Pele ncobeni ndamwaambila kuti naba Solomoni mubulemu bwakwe boonse taakwe naakasamide mbuli ngawo pe. 
Pele kuti naa Leza kasamika boobo bwizu bunga sunu mpobuli pele juunza bwapya, masimpe nywebo uyoomusamika kwiindilila. Lwaceya lusyomo ndomujisi! 
Nkaako mutalibiliki kuti tukalye nzi, naa tukanywe nzi naa tukasame nzi? 
Eezi nzenzizyo abalo bakunze nzibayandaula, pele Uso uuli kujulu ulizi kuti eezi zintu mulaziyanda. 
Pele amusaangune kuyandaula bwami bwakwe mucite ziluleme, ndindilyo, Leza nayoomupa zintu eezi zyoonse. 
Nkaambo kaako mutalibiliki azyajuunza nkaambo bwajuunza mbwajuunza. Buzuba buli boonse bulijisi mapenzi aabo.
“Mutabeteki kuti anywebo mutabetekwi. 
Nkaambo oobo mbomubeteka bamwi awalo Leza mbwayoomubeteka, milawo njomubelesya kuli bamwi njayoobelesya akulindinywe. 
Ino mbuti mbobona kakwa kali muliso lyamunyoko, waleka tanda lili muliso lyako? 
Naa ino ulakonzya buti kwaambila munyoko kuti, ‘Atubone nkufule kakwa kali muliso lyako!’ Kakuli muli tanda muliso lyako omwini? 
Yebo osikuupaupa ameso saanguna kugwisya tanda lili muliso lyako, ndendilyo notibonesye kuti ufule kakwa kali muliso lyamunyoko.
“Mutapi babwa zintu zisalala inga bapilukila akumuluma. Angale zyanu mutazifusi kungulube, nkaambo zilazilyatauka amaulu.
“Amukumbile, mulapegwa, amuyandaule mulajana, amukonkomone mulajulilwa. 
Nkaambo kufumbwa ooyo uukumbila ulatambula, awalo uuyandaula ulajana, ayooyo uukonkomona ulajulilwa. 
Ani nguni uunga ulapa mwanaakwe bbwe akumbila cakulya? 
Na uunga akumbila nswi ulamupa nzoka? 
Kuti naa nywebo, nobasizibi kamuzi kupa zintu zibotu kubana banu, ino walo Uso uuli kujulu inga wakacilwa buti kupa zintu kuli baabo bamukumbila?
“Lino zintu zyoonse zili buti nzimuyanda kuti bantu bamucitile amubacitile mbubonya anywebo. Nkaambo oobu mbwaiisya Mozesi mumulawo alimwi abalo basinsimi mbobaiisya.
“Amunjile mumulyango uusyanikide nkaambo mulyango uukwazeme anzila mpati njiitola kukunyonyooka, nkaambo kaako aabo banjila mulinguwo mbanji. 
Pele nzila iizwa kumulyango uusyanikide, iitola kubuumi butamani ninjumu. Nkaambo kaako biitobela mbace. 
“Amucenjele abasinsimi babeji. Aabo baboola kulindinywe kababombede mbuli mbelele anukuti mukati mbaaumpe babutambo. 
Muyoobaziba mumicelo yamilimo yabo. Sena nsaansa zilacelwa kuzwa kumuunga naa nkuyu kuzwa kumutubetube? 
Musamu mubotu tuukonzyi kuzyala micelo mibi, awalo musamu mubi uzyala micelo mibi. 
Musamu mubotu tuukonzyi kuzyala micelo mibi, awalo musamu mubi tuukonzyi kuzyala micelo mibotu. 
Musamu uuli woonse uutabi aamicelo mibotu ulatemwa akuwaalwa mumulilo. 
Nkaako muyoobaziba muli nzyobacita.
“Takuli kuti boonse bandiita kuti ‘Mwami, Mwami’ bayoonjila mubwami bwakujulu pe, ccita buyo ooyo uucita nzyayanda Taata uuli kujulu. 
Mubuzuba oobo banji-banji bayoondaambila kuti ‘O Mwami, Mami wangu, sena tiitwaakakambauka muzina lyako, kugwisya myuuya mibi, akucita milimo yanguzu minji?’ 
Lino ndiyoobaambila kuti, ‘Nsimwizi pe! Amuzwe nywebo nobasizibi.’
“Nkaambo kaako kufumbwa muntu uuswiilila majwi aangu aaya akwaatobela uli mbuli muntu uucenjede wakayaka ŋanda yakwe atala aamwaala. 
Mpawo mvula yakawa, milonga yakazula akupaya amuwo wakabbubbula kwiinda kuŋanda eeyo, pele taakwe niyakawa pe, nkaambo yakayakidwe atala aamwaala.
“Pele kufumbwa uumvwa majwi aangu aaya akutaatobela, uli mbuli muntu mufuba-fuba wakayaka ŋanda yakwe amusenga. 
Lino mvula yakawa, milonga yakazula akupaya, amuwo wakabbubbula kwiinda kuŋanda eeyo, eelyo yakooleka.”
Lino Jesu naakamana kwaamba majwi aaya, bantu boonse bakagambwa akwiisya kwakwe. 
Nkaambo majwi aakwe akali kuyasa kutali mbuli bwakali aabamayi ba Mulawo.
Ciindi Jesu naakaseluka kuzwa acilundu, bantu banji bakamutobela. 
Eelyo sicinsenda wakasika kulinguwe akumufugamina wati, “O Mwami, kuti naa koyanda, ulakonzya kundiponya.”
Mpoonya Jesu wakatandabika janza akumuguma wati, “Ndayanda, pona!” Mpoonya wakaponyezegwa. 
Mpawo Jesu wakati kulinguwe, “Swiilila, utaambili muntu naba omwe makani aaya pe. Pele saanguna ukalitondezye kumupaizi, ukape cipo mbuli mbwaakalailila Mozesi, cikabe citondezyo kuli boonse kuti wapona ncobeni.”
Lino Jesu naakanjila mu Kapenaumu, silutwe umwi wabasinkondo wakasika kulinguwe. Wamukumbila wati, 
“O Mwami, mubelesi wangu ulilede kuŋanda ulaciswa kapati.”
Jesu wakati kulinguwe, “Ndilaboola nzikumuponye.” 
Pele silutwe ooyo wakamwiingula kuti, “O Mwami, nseelede kuti unjile muŋanda yangu. Nkwaamba buyo majwi eelyo mubelesi wangu ulapona. 
Nkaambo ambebo ndimuntu weelede kutobela malailile abalupati-pati bangu, alimwi ndijisi basilumamba aabo mbelailila. Naakuti, ndaambila umwi kuti ‘Koya,’ ulainka, aumwi kuti, ‘Koza’ ulasika. Akumuzike wangu ndaamba kuti, ‘Cita eeci,’ ulacicita.”
Ciindi Jesu naakamvwa boobo, wakagambwa, eelyo wakati kuli baabo bakali kumutobela, “Ncobeni njanda kumwaambila kuti, ‘Taakwe naba omwe mu Isilayeli uusyoma mbuli yooyu.’ 
Banji bayooboola kuzwa kujwe akumbo kuti bazoolye antoomwe a Abulahamu, Izaka a Jakobo mubwami bwakujulu. 
Pele aabo bakeelede kuba mubwami oobo bayoosowelwa anze mumudima uusiya mbi, nkabela ooko bantu bayoolila akuluma ntwino mumapenzi.” 
Naakamana Jesu wakati kuli silutwe, “Koya acicitike mbubonya mbuli mbosyoma.” Nkabela mubelesi wakwe wakapona ciindi nciconya eeco.
Lino Jesu naakanjila muŋanda ya Pita, wakabona banyinazyala Pita kabalede, kabaciswa mubili kuupya kapati. 
Wakabajata janza, mpoonya bakapona, mpawo bakabuka babakutaukila.
Nikwakaba kumangolezya bakamuletela bantu banji bakanjidwe myuuya mibi, nkabela wakali kugwisya myuuya amajwi buyo. Jesu wakabaponya aabo boonse bakali balwazi. 
Wakacita eezi nkaambo mbombubo musinsimi Izaya mbwaakaamba kuti, “Walo wakagwisya zitucisa akuponya malwazi eesu.”
Lino Jesu naakabona makamu aabantu banji aakamuzingulukide, wakalailila basikwiiya bakwe kuti balandukile mutala limwi lyalwizi. 
Mpoonya umwi mwiiyi wa Mulawo wakasika akuti kulinguwe, “O Mwiiyi, ndiyookutobela kufumbwa nkoyooinka.”
Jesu wakaingula kuti, “Bamwaaba balijisi mena abayuni balijisi ziteente, pele Mwanaa Muntu taakwe mpoona pe.”
Umwi wabasikwiiya bakwe wakati kulinguwe, “O Mwami, ndali kuyanda kuya kukuzikka taata.”
Jesu wakaingula kuti, “Peepe nditobele, kobaleka bafu bazikkane muli cabo.”
Lino naakanjila mubwato, basikwiiya bakwe bakainka awe. 
Mpawo kwakabbubbula guwo mulwizi, cakuti mayuwe akali kunjila mubwato. Jesu wakali koona, 
basikwiiya bakamubusya bati, “Mwami tuvune tulaba notuunkila!”
Eelyo wakati kulimbabo, “Nywebo nobalusyomo luniini, nkaambo nzi nimuyoowa?” Mpoonya wakanyamuka akukalalila guwo amayuwe kuti zibatame bataa! 
Nkaako basikwiiya bakagambwa kapati bakati, “Ino muntu nzi uunga guwo amayuwe alamuswiilila?”
Lino naakalandukila mutala, kucisi ca Bagadala, kwakamuswaana banjidwe myuuya mibi bobilo, bakazwa kunamaumbwe. Bakali bakali, tiikwakali muntu wakali kukonzya kwiinda munzila eeyo. 
Mpoonya bakapozomoka kabati, “Ino uyanda kutucita nzi yebo O Mwanaa Leza? Sena wazida kutupenzya ciindi kacitanasika?”
Lino butanga bwangulube bwakali kucela aalaale kuzwa kulimbabo. 
Aboobo myuuya mibi yakakumbila Jesu yati, “Kuti naa watugwisya tutandile mubutanga bwangulube.”
Jesu wakati kulinjiyo, “Kamuya.” Aboobo yakazwa akuyoonjila mungulube, butanga boonse bwakakunkulikila mujeleele yalwizi, bwakadumpukila mumaanzi.
Lino beembezi babutanga bakatija baya kumunzi bakwaamba makani oonse, azyoonse zyakacitika kuli baabo bakanjidwe. 
Aawo bantu boonse bamumunzi bakaza kuyoocingauzya Jesu. Nkabela nibakamujana, bakamukumbila kuti azwe mucisi cabo.
Lino Jesu wakanjila mubwato wakazubuka lwizi akusika kumunzi wokwabo. 
Mpoonya baalumi bamwi bakamuletela mulema wakayuminide mubili, wakalede amacila. Jesu naakabona lusyomo lwabo wakati kumulwazi, “Koba aacamba mwanaangu zinyonyoono zyako zyalekelelwa.”
Mpawo bamwi bamayi ba Mulawo bakayeeya muli cabo beni bati, “Ooyu muntu usampaula Leza.”
Pele Jesu wakaziba ncibaali kuyeeya eelyo wakati, “Ino nkaambo nzi nimuyeeya bubi mumyoyo yanu? 
Ino ncili citete kwaamba kuti, ‘Zinyonyoono zyako zyalekelelwa’ naa ‘Nyamuka enda?’ 
Pele ono njanda kuti muzibe kuti Mwanaa Muntu ulijisi nguzu munyika zyakulekelela zinyonyoono.” Mpoonya wakaambila yooyo wakayuminide mubili kuti, “Nyamuka, bweza macila uye kuŋanda yako!”
Ndilyonya wakapona akunyamuka, waya kuŋanda yakwe. 
Bantu baya nibakabona cakacitika bakayoowa, bakalumbaizya Leza ooyo wakapa bantu nguzu zili boobu.
Lino Jesu naakazwa ooko, wakabona mwaalumi uutegwa Mateyo kakkede amulimo wakwe, Jesu wakati, “Nditobele.” Mpoonya wakanyamuka akumutobela.
Jesu naakali kulya muŋanda ya Mateyo, basimitelo abatakali kubamba milawo ya Mozesi bakalya antoomwe anguwe abasikwiiya bakwe. 
Babone buyo boobo, Bafalisi bakati kuli basikwiiya ba Jesu, “Ino nkaambo nzi mwiiyi wanu ulalya aantoomwe abantu bali boobu?”
Pele Jesu naakamvwa boobo, wakati kulimbabo “Teensi baabo baumi bayanda musilisi, ccita aabo baciswa. 
Kamuya mukaiye ncaaamba majwi aa Leza aati, ‘Ndiyanda lweengelelo kutali cipaizyo pe?’ Nkaambo nsiindakazida kwiita aabo mbomuyeeya kuti mbalulami ccita basizinyonyoono.”
Kuzwa waawo basikwiiya ba Joni mubapatizi bakasika kuli Jesu akumubuzya kuti, “Ino nkaambo nzi kanji-kanji swebo a Bafalisi tulaliimya kulya kakuli basikwiiya bako tabaliimyi pe?”
Jesu wakabaingula kuti, “Sena beenzinyina sibwiinga balakonzya kulila ciindi nacili ambabo? Peepe, nikuba boobo ciyoosika ciindi basinkondonyina nibayoomutola sibwiinga, ndendilyo beenzinyina nibayooliimya kulya mukuusa.”
Jesu wakaya ambele akuti, “Taakwe muntu uusuma cigamba cacisani cipya kucisani cakaindi. Nkaambo cigamba eeco cilamonkola cisani, nkabela cimonko caco cilakomenesya. 
Nikuba kutila waini munkomo zyazikutu zyakaindi, kuti naa wacita boobo, zikutu zilaanduka, waini ulasoomoka, azyalo nkomo zicinyina mulimo. Tee kayi waini mupya utilwa munkomo mpya, nkabela zyoonse zilayobolwa kabotu.”
Jesu kacaamba boobo kwakasika mweendelezi wacikombelo umwi wakamufugamina wati, “Mwanaangu musimbi wafwa lino-lino. Ndakukomba uboole uzoobikke maanza aako alinguwe, eelyo ulapona.”
Mpoonya Jesu wakanyamuka, abasikwiiya bakwe bakamutobela.
Lino umwi mukaintu wakali kuciswa kalobola kwamyaka kkumi aibili, wakasika kusule akuguma moombe wacisani cakwe. 
Wakacita oobo nkaambo wakalizi mumoyo kuti, “Kufumbwa buyo kuti naa ndaguma cisani cakwe, ndilapona.”
Mpawo Jesu wakacebuka, naakamubona wakati kulinguwe, “Baama koba aacamba lusyomo lwako lwakuponya.” Mpoonya aawo wakapona kuzwa kubulwazi bwakwe.
Lino Jesu naakasika kuŋanda yamweendelezi wakabona basimitetele ankamu yabantu kaboomoka. 
Mpawo wakati, “Amuzwe nkaambo musimbi ooyu tafwide, woona buyo.” Mpoonya bantu bakamuseka. 
Ciindi nkamu niyakazwa, wakanjila munanda akujata mufu janza, mpawo wakabuka. 
Mpuwo eeyo yakamvwigwa koonse-koonse.
Lino Jesu naakazwa ooko, balombwana boofu bobilo bakaletwa kabazabumutobela, kaboongolola kabati, “O Mwanaa Devedi kotweengelela.” 
Ciindi naakanjila muŋanda imwi aabo balombwana bakasika kulinguwe. Jesu wakati kulimbabo, “Sena mulasyoma kuti eeci ndakonzya kucicita?” Balo bakaingula kuti, “Iiyi O Mwami.” 
Mpoonya Jesu wakaguma meso aabo kumwi kati, “Acibe kulindinywe mbubonya mbumwasyoma.” 
Mpoonya aawo bakakonzya kubona. Eelyo Jesu wakabalailila kuti, “Kutabi naba muntu omwe uutizibe eeci pe!” 
Nikuba boobo bakainka kabaya bumwaya mpuwo yakwe mucisi eeco coonse.
Lino bazwe buyo balombwana aabo, kwakaletwa kuli Jesu syaataambi wakanjidwe muuya mubi. 
Jesu naakaugwisya muuya mubi, mwaalumi syaataambi wakaambaula. Eelyo nkamu yabantu yakagambwa yakati, “Kunyina nicakacitikide cili boobu mu Isilayeli pe.” 
Bafalisi bakati, “Ulagwisya myuuya mibi muzina lyamupati wamyuuya mibi.”
Lino Jesu wakeenda koonse-koonse, muminzi atunzi kaya bwiisya muzikombelo zya Bajuda akukambauka Makani Mabotu aazyabwami bwa kujulu, kumwi ooku kasilika malwazi amaciswe oonse aakabajisi. 
Lino naakabona makamu aabantu, wakaba aalweetelelo, nkaambo bakali katede akupenga, mbuli mbelele zitakwe mweembezi. 
Mpoonya wakati kuli basikwiiya bakwe, “Butebuzi bwavula, pele basikutebula baceya. 
Nkaako amukombe ku Mwami wabutebuzi kuti atume basikutebula bazikumutebwide.”
Lino Jesu wakaita basikwiiya bakwe bali kkumi ababili kuti babungane. Nkabela wakabapa nguzu zyakugwisya myuuya mibi, akuponya malwazi amaciswe aasiyene-siyene. 
Mazina aabo ngaaya: Saimoni uutegwa Pita a Andulu munyina, Jemusi mwanaa Zebedii a Joni munyina, 
Filipo, Baatolomeyo, Tomasi, Mateyo sikutezya, Jemusi mwana wa Alufayusi, Tadeyusi, 
Saimoni munkutwe a Judasi Isikaliyoti wakamwaaba.
Aaba bali kkumi ababili Jesu wakabatuma, amalailile aaya: “Mutainki kuli bamasi, alimwi mutakanjili nimuba mumunzi wa Basamaliya. 
Pele muleelede kuunka kubantu ba Isilayeli bali mbuli mbelele zisweekede. 
Mukakambauke kuti, ‘Bwami bwakujulu bwaswena.’ 
Amukaponye baciswa, abasizinsenda, mukabusye bafu, alimwi mukagwisye myuuya mibi. Mwapegwa buyo, anywebo mukape buyo. 
Mutabwezi mali muzikwama zyanu naaba aangolida, naaba ansiliva, naaba aamukuba. 
Mutatoli cibwezelo calweendo, niziba zibaki zyobilo, niziba ndyasyo niiba nkoli nkaambo similimo ulida amulimo wakwe.
“Nkabela kufumbwa munzi ngomwanjila, mukayandaule muntu uunga wamutambula. Mukakkale anguwe mane kusikila mukazwe oomo. 
Nkabela mwaakunjila buyo muŋanda, mukati ‘Amube aaluumuno.’ 
Kuti naa bali mumo bamutambula, luumuno lwanu lukabe ambabo. Kuti naa tabamutambuli, mukazwe aluumuno lwanu. 
Naa kwabula muntu naba omwe uumutambula naa kuswiilila majwi aanu muŋanda yakwe naa mumunzi oonse ooyo mukakunkumune lusuko kumatende aanu cikabe cicenjezyo kulimbabo. 
Jesu wakati, ncobeni ndamwaambila kuti mulandu wa Sodomu a Gomola uzooba muniini mubuzuba bwalubeta kweelanya awako.
“Amubone ndamutuma mbuli mbelele aakati kabaumpe, nkaako amucenjele mbuli nzoka alimwi mubombe mbuli nkwilimba. 
Amukabacenjelele bantu, nkaambo bayoomutola mumbeta akuyoomuuma muzikombelo zyabo. 
Muyootolwa kubeendelezi abami nkaambo kangu, kuti mukandicitile bumboni kulimbabo akuli bamasi. 
Ciindi nibayoomujata, mutakalibiliki kuti ‘Ino tukaambe buti?’ naa ‘Tukakanane nzi?’ nkaambo Leza uyoomuzibya ncomuyooamba muciindi nciconya eeco. 
Ncobeni teensi ndinywe nomuti kaambe, pele Muuya Uusalala uuzwa kuli Uso uuli kujulu uyooba mulindinywe.
“Ciindi eeco munyina uyooaba mwanookwabo kuti ajaigwe, abalo bamawisi bayoocita mbubonya buyo kubana babo, bana bayoobukila bazyali babo akubajaya. 
Kayi nywebo muyoosulaikwa abantu boonse akaambo kangu. Pele ooyo uukakatila mane kumamanino uyoofutuka. 
Ciindi nibayoomupenzya mumunzi umwi mukatijile kuluumbi. Ncobeni ndamwaambila kuti kamutana manizya mulimo wanu muminzi yoonse ya Isilayeli Mwanaa Muntu unoosikide kale.
“Sena tamuzi kuti sikwiiya tali mupati kwiinda Mwiiyi wakwe, awalo mubelesi tali mupati kwiinda simalelo wakwe? 
Cileelede kuli sikwiiya kuti asoleke kuba mbuli Mwiiyi wakwe muluzibo, awalo mubelesi kuti abe mbuli simalelo wakwe. Kuti naa mwini ŋanda bamwiita kuti Belezebule, ino baŋanda yakwe bayoobabisya-bisya buti?
“Aboobo mutayoowi bantu. Taakwe civumbidwe citakooyooyubununwa, naa cisisidwe citakooyoozibwa. 
Nkabela eeco ncendamwaambila mumudima amucaambe mumumuni aceeco ncomumvwa mukupetekezya mucaambe antangalala. 
Mutabayoowi aabo bajaya mubili pele tabakonzyi kujaya muuya. Muyoowe ooyo uukonzya kujaya muuya antoomwe amubili mumulilo uutamani. 
Tee kayi tutiiti tobilo tuulwa kali komwe? Nikubaboobo taakwe nikaba komwe kato kanga kawida ansi akufwa Uso katazi. 
Anywebo masusu aamitwe yanu ulaabalide. 
Nkaambo kaako mutayoowi, kayi nywebo mulayandika kwiinda tutiiti tunji. 
“Kufumbwa ooyo uundizumina kubantu, ambebo njoomuzumina kuli Taata uuli kujulu. 
Pele kufumbwa ooyo uundikaka kubantu ambebo ndiyoomukaka kuli Taata uuli kujulu.
“Mutayeeyi kuti ndakaleta luumuno munyika. Taakwe nindakazida luumuno pe, pele nkondo. 
Nkaambo ndazida kwandaanya mwana mulombe awisi, musimbi abanyina, mukamwana abanyinazyala. 
Nkabela basinkondonyina muntu, bayooaba mbabonya bamukwasyi wakwe.
“Kufumbwa uuyandisya wisi naa banyina kwiinda ndime teelede kuba wangu. Alimwi kufumbwa uuyandisya mwanaakwe mulombe naba musimbi teelede kuba wangu. 
Kufumbwa uutayumuni mapenzi mbuli ciingano akunditobela teelede kuba wangu. 
Kufumbwa ooyo uuyandaula buumi uyoobusweekelwa, nkabela kufumbwa uusweekelwa buumi bwakwe akaambo kangu uyoobujana.
“Kufumbwa uumutambula utambula ndime, alimwi ooyo uunditambula watambula ayooyo wakandituma. 
Kufumbwa uutambula mutumwa watumwa a Leza uyootambula cilumbo camutumwa wa Leza. Alimwi kufumbwa uutambula mululami uyootambula cilumbo cabululami. 
Ayooyo uupa naaba maanzi-cula kuli yooyo muniini wabandiccilila, ndamwaambila kuti ncobeni, takabuli cilumbo cakwe.”
Jesu naakamana kulailila basikwiiya bakwe bali kkumi ababili, wakanyamuka kuzwa ooko wainka kuyooiisya akukambauka muminzi. 
Lino Joni naakali muntolongo wakamvwa zyamilimo ya Kilisito nkaako wakatumizya basikwiiya bakwe amajwi kuli Jesu. 
Bakati kulinguwe, “Sena ndonduwe uuboola, naa tucilangila uumbi?”
Jesu wakabaingula kuti, “Kamuya mukaambile Joni ncomwamvwa akubona, 
boofu balabona balema baleenda, basizinsenda balaponyezegwa, basinkematwi balamvwa, bafu balabusigwa, bacete balakambaukilwa Makani Mabotu. 
Ulilelekedwe muntu uutadonaiki mulindime.”
Bacizwa basikwiiya baya Jesu wakatalika kubuzya makamu aabantu bakaliwo kaamba zya Joni wakati, “Ino ncinzi ncimwakainkilide kuyoobona munkanda? Sena ndubu lwakali kuyuuntana aluuwo? 
Ino mwakainkilide kuyoobona nzi? Sena muntu wakasamide zisani ziteteete? Tee kayi aabo basama ziteteete bakkala mumaanda aabami. 
Amwaambe, mwakali kuyoobona nzi? Musinsimi na? Iiyi njanda kumwaambila masimpe kuti, ngumwakabona mmupati kwiinda musinsimi. 
Ngonguwe ooyo uulembedwe mumajwi aa Leza kuti, ‘Ndatuma mutumwa wangu kumbele lyako uuti kakululamikile nzila.’ 
Ncobeni ndamwaambila kuti, noliba lili taakwe naba omwe muntu wakali kwiinda Joni Mubbapatizi. Nikuba boobo ooyo muniini mubwami bwakujulu mupati kwiinda Joni. 
Kuzwa ciindi ca Joni Mubbapatizi kusikila sunu bwami bwakujulu bwasika canguzu, abalo bankutwe balabutola canguzu. 
Mozesi abasinsimi boonse bakali kwaamba zyabwami bwakujulu kusikila Joni naakaboola. 
Aboobo naa kamuyanda kusyoma majwi aabo, Elija ngu Joni. 
Ooyo ulaamatwi amvwe!
“Ino bantu basunu mbakozyanye aanzi? Bali mbuli bana bakazyanya mucisambilo akwiitana kabati, 
‘Twakamusibila nyeele, pele taakwe nimwakazyana! Twakoomoka pele taakwe nimwakatulizya.’ 
Joni wakali kuliimya kulya, katanywi pe, nikuba boobo bantu bakati, ‘Ulinjidwe!’ 
Lino Mwanaa Muntu naakasika kalya, kanywa, bakati, ‘Amubone sindya, mukolwi, mulongwe wabasimitelo abatabambi milawo ya Mozesi!’ Musongo ulalitondezya mumilimo yakwe.”
Lino Jesu wakatalika kukalalila bantu bamu minzi oomo mwaakacitila milimo yanguzu nkaambo tiibakeempa. Wakati, 
“Maawe kulindinywe nominzi ya Kolazini a Betesaida! Nkaambo kuti milimo yanguzu yakacitwa mulindinywe niyakacitilwa mu Taya a Sidoni, minzi yabantu bakunze, nibakeempa kale akusama masaka akulibikka twe kutondezya kuusa. 
Pele ndamwaambila kuti mubuzuba bwalubeta mulandu wanu uyoobija kwiinda wa Taya a Sidoni. 
Ayebo Kapenaumu, sena uyeeya kuti bayookulumbaizya kujulu? Peepe, uyoosowelwa mumulilo uutamani. Nkaambo kuti milimo yanguzu yakacitilwa mulinduwe niyakacitilwa mu Sodomu, nokunga asunu munzi ooyu kauciliko. 
Pele ndakwaambila kuti mulandu wa Sodomu uzooba muniini mubuzuba bwalubeta kweelanya awako.”
Nciconya ciindi eeco Jesu wakakomba wati, “Ndakulumba Taata, Mwami wajulu anyika kuti wayubunwida bantu buyo zintu nzookasisa kubasongo abamaanu. 
Mbombubo Taata, mbucakakukonda. 
Zintu zyoonse zyapegwa kuli ndime a Taata. Taakwe naba omwe uundizi pele nduwe Taata olikke. Alimwi taakwe muntu naba omwe uuzi Taata ccita ndime, ayooyo ngundayubunwida.
“Amuboole kulindime, nyoonse nomukatede nomulemedwe, ndime eenti mulemunune. 
Amulivoleke joko lyangu, mundiiye. Amubone mebo ndili bombede alimwi ndimutete moyo, nkaako muyoojana kulyookezya kwa mumoyo. 
Joko lyangu lilamweelela awalo mukuli wangu ulamuubaubila.”
Mubuzuba bwa Kulyookezya butegwa Sabata, Jesu wakainda mumyuunda yamaila, basikwiiya bakwe bakafwa nzala. Eelyo bakatalika kupulula makunka aamaila balya. 
Bafalisi nibakabona boobo bakati kuli nguwe, “Bona basikwiiya bako bacita citazumizigwi amulawo mu Buzuba bwa Sabata.” 
Jesu wakabaingula kuti, “Sena tiimwakabala Devedi mbwaakacita, ciindi walo abaabo mbaakalaabo nibakafwa nzala? 
Tee bakanjila muŋanda ya Leza akulya cinkwa cacituulo kuli Leza, eeco ncibatakeelede kulya, ccita buyo bapaizi mbibakeelede kulya cinkwa eeco balikke? 
Naa tiimwakabala mbuli bapaizi ba muŋanda ya Leza mbubaali kutyola mulawo wa Buzuba oobu nikuba boobo taakwe nibakapegwa mulandu? 
Pele mpali aano wiinda ŋanda ya Leza. 
Nimwalizi ncokaamba kapango kati, ‘Ndiyanda lweengelelo kutali cipaizyo pe,’ nimwatatamikizya batakwe mulandu pe. 
Nkaambo Mwanaa Muntu ngomwami wa Buzuba bwa Sabata.”
Lino Jesu naakazwa ooko wakainka akunjila mucikombelo ca Bajuda. 
Ooko kwakali mwaalumi umwi wakapuutide janza. Mpawo bantu bakabuzya Jesu kuti, “Sena kuleelede kuponya muntu mu Buzuba bwa Kulyookezya butegwa Sabata?” Bakabuzya boobu kuti bamujanine kaambo. 
Nkaako wakabaingula kuti, “Nguni aakati kanu ulaa mbelele yomwe nkabela yawida mudindi mu Buzuba bwa Sabata uunga takooigwisya? 
Kayi muntu ulayandika kapati kwiinda mbelele. Nkaako mulawo ulazumina kucita ciluleme mu Buzuba bwa Sabata.” 
Ucimana Jesu wakati kumwaalumi ooyo, “Vungununa janza.” Eelyo wakalivungununa, lyakapona akuba mbuli lyeenzinyina. 
Bafalisi bakazwa akuyoolivwiya kuti bamujaye buti Jesu.
Lino Jesu naakaziba mizeezo yabo wakazwa ooko. Nkabela bantu banji bakamutobela nkaako wakaponya balwazi boonse. 
Ucimana wakabalailila kuti batamuyubununi. 
Eeci caakucitika mbubonya mbwaakaambide musinsimi Izaya kuti,
“Ngooyu mubelesi wangu ngundasala ngwenjandisisya.
Takooyoovulumuka nikuba kupozomoka pe.
Takooyootyola katete kacuzukide
Bulangizi bwabamasi buyooba muli nguwe.”
Mpoonya bantu bakamuletela moofu, syataambi, wakanjidwe muuya mubi. Wakamuponya, watalika kwaambaula akubona. 
Lino bantu boonse bakagambwa akuti, “Sena ooyu ulakonzya kuba mwanaa Devedi ooyo?” 
Bafalisi nibakamvwa boobo bakati, “Peepe, ngu Belizebule, mwami wamyuuya mibi nguupa ooyu muntu nguzu zya kugwisya myuuya mibi.” 
Lino Jesu naakaziba ncibakali kuyeeya wakati kulimbabo, “Kuti bantu bacisi comwe babukilana, eeco cilooleka. Alimwi kuti bantu bamumunzi omwe naa mukwasyi babukilana, munzi naa mukwasyi ooyo ulooleka. 
Kuti naa Saatani wagwisya beenzinyina, nkokuti walilwana lwakwe. Ino inga bwami bwakwe bwakkala buti? 
Kuti naa ndilagwisya myuuya mibi anguzu zya Belizebule, amundaambile, ino baccilili banu baigwisya aanguzu zyani? Nkaako bayoomuzula akutondezya kuti mulilubizizye. 
Peepe tali Belizebule, pele Muuya wa Leza nguundipa nguzu zyakwiigwisya myuuya mibi, caamba kuti bwami bwa Leza bwasika kuli ndinywe. 
Kunyina muntu uukonzya kunjila muŋanda yasinguzu akusaala zintu zyakwe, ccita wasaanguna kwaanga singuzu ooyo. Ndendilyo nanga wakonzya kusaala zintu zyamuŋanda yakwe. 
Kufumbwa uuteendelani andime ngusinkondoma ayooyo uutabunganyi antoomwe andime ulamwaya. 
Nkaambo kaako ndamwaambila kuti Leza ulakonzya kumulekelela muntu cibi coonse, niciba cakumusampaula. Pele kuti naa muntu wasampaula Muuya Uusalala takooyoolekelelwa pe. 
Mbubonya oobo kufumbwa waamba cakubisya-bisya Mwanaa Muntu ulakonzya kulekelelwa, pele ooyo uukanana cakubisya-bisya Muuya Uusalala takooyoolekelelwa pe, kuciindi cino nikuba kuciindi ciboola.”
“Mbuli mbomuzi kuti musamu kuuli mubotu ayalo micelo yawo mibotu, musamu mubi ulazyala micelo mibi. Kayi musamu uuli woonse ulazibwa amicelo yawo. 
Nywebo nobana banzoka! Ino inga mulaamba buti cibotu, kakuli nywebo muli babi? Nkaambo muntu waamba cizwide mumoyo wakwe. 
Muntu mubotu ulaamba zibotu nzyayobola muli nguwe, muntu mubi ulaamba zibi zili muli nguwe. 
Ncobeni ndamwaambila kuti mubuzuba bwalubeta bantu bayoopegwa mulandu akaambo kamajwi oonse ngubakali kwaamba. 
Nkaambo mbuli mbwaya kukanana muntu uyoozulwa naa kutapegwa mulandu.”
Lino bamwi bamayi ba Mulawo a Bafalisi bakati kuli Jesu, “Omwiiyi tuyanda kuti utucitile maleele.” 
Jesu wakabaingula kuti, “Basizibi batasyomeki kuli Leza balayanda kubona maleele, pele taakwe nobatitondezegwe, ccita ambweni cakacitika kuli Jona musinsimi. 
Nkaambo mbubonya mbuli Jona mbwaakali mwida lyanswi mpati kwamazuba otatwe, mbubonya oobo awalo Mwanaa Muntu mbwayooba mazuba otatwe mubulongo. 
Nkaako baku Nineva bayoomuzula, mubuzuba bwalubeta, balo bakeempa nibakakambaukilwa a Jona. Lino aano mpali wiinda Jona. 
Alimwi mubuzuba bwalubeta mwami mukaintu uuzwa kumusanza uyoomuzula nkaambo wakeenda kuzwa kumagolelo aanyika kuzoomvwa busongo bwamwami Solomoni. Lino aano mpali wiinda Solomoni.
“Kuti muuya uusofwaazya wazwa mumuntu uleendeenda mucimpayuma kuyabuyandaula cilyookezelo, pele ulacibula. 
Wacibula ulati, ‘Ndabweeda kumuntu wangu nkwindazwida!’ Nkabela ciindi ncuupiluka ulajana taakwe cilimo, muntu ooyo uli buyo kabotu. 
Mpoonya aawo ulainka wakweeta iimbi myuuya iili ciloba mibi kwiinda nguwo, nkabela ilanjila akukkala mumuntu ooyo. Eelyo kumamanino buumi bwamuntu ooyo bulabija kwiinda mbwaakali kusaanguna. Mbombubo mbokuyooba kubantu babi mbaazuba aano.”
Jesu naakacili kwaambaula kubantu, kwakasika banyina ababunyina bakaima aanze, kabayanda kwaambaula anguwe. 
Nkabela muntu umwi wakamwaambila kuti, “Banyoko abana bokwanu bali anze bayanda kwaambaula anduwe.” 
Jesu wakaingula muntu ooyo wakamwaambila kuti, “Ino baama mbaani, abalo bana bokwesu mbaani?” 
Lino wakatondeka ooko kwakakkede basikwiiya bakwe, wakati, “Tee baama abana bokwesu mbaaba! 
Nkaambo kufumbwa ooyo uucita ziyanda Taata uuli kujulu, ngomukwesu, ngomucizi alimwi mbabaama.”
Mubuzuba oobo mbubonya Jesu wakazwa muŋanda akukkala kumbali aalwizi. 
Nkamu mpati yabantu yakamubunganina cakuti wakanjila mubwato akukkala, pele bantu bakaliimvwi ankomwe yalwizi. 
Wakabaambila zintu zinji muzikozyanyo wakati, “Muntu umwi wakainka kuyoominza. 
Lino naakali kuminza, mbuto zimwi zyakawida munzila, eelyo bayuni bakaboola bazilya. 
Mbuto zimwi zyakawida mulubwe-lubwe, mwatakalivu linji, cakufwambaana zyakamena nkaambo vu lyakali syoonto. 
Pele zuba nilyakabala zyakapusama, zyayuma nkaambo tiizyakana simpisya miyanda. 
Mbuto zimwi zyakawida mumamvwa, naakakomena akaziyasa akuzifundilizya. 
Mbuto zimwi zyakawida muvu bbotu, akuzyala micelo. Zimwi zyakavuzyanya akuba mwaanda, zimwi makumi aali cisambomwe, azimwi makumi otatwe.” 
Aboobo Jesu wakati, “Ooyo ulaamatwi amvwisye.”
Lino basikwiiya bakasika kuli Jesu akuti, “Ino nkaambo nzi ncobaambilila muzikozyanyo?” 
Mpawo wakabaingula kuti, “Nywebo mulipedwe luzibo lwamaseseke aabwami bwakujulu, pele balo tabapedwe pe. 
Nkaambo ooyo uujisi uyooyungizizilwa, nkabela ziyooba zinji, pele ooyo uujisi kuce uyoonyangilwa limwi. 
Ncencico ncebaambilila muzikozyanyo, nkaambo nikuba kuti balabona, pele tababonesesyi, nikuba kuti balamvwa pele tabamvwisisyi, alimwi tabaswiililisyi. 
Mbubonya mbuli bwakasinsima Izaya zyambabo naakati,
Kayi maanu aabantu aaba mafwiifwi,
Pele nywebo mulilelekedwe nkaambo meso aanu alabona, aalo matwi aanu alamvwa. 
Ncobeni ndamwaambila kuti basinsimi abalulami banji bakali kuyandisya kubona zintu nzomubona, pele taakwe nibakazibona pe. Alimwi bakali kuyandisya kumvwa zintu nzomumvwa, pele taakwe nibakazimvwa.
“Lino amuswiilile kubupanduluzi bwacikozyanyo casikuminza. 
Ciindi bantu nibamvwa majwi aaamba zya bwami bwa Leza bamana tabaabambi, Siluuni ulasika akugwisya eeco cisyangidwe mumyoyo yabo. Nzembuto zyakaminzidwe mumbali aanzila. 
Lino eezyo zyakawida muvu lyalubwe-lubwe, mbabaabo banga bamvwa majwi aa Leza, cakufwambaana baatambula akukondwa. 
Nikuba boobo tabajisi miyanda mulimbabo, mbayumu kwakaindi kaniini, pele ciindi makatazyo alimwi a mapenzi naabasikila akaambo kakucita zyaamba majwi aaya inga ndilyonya balebwa. 
Lino eezyo zyakawida akati kamamvwa, mbabaabo banga bamvwa majwi, pele nkaambo balayandisisya zintu zyamunyika abuvubi, eezyo zilaasyanikizya majwi, nkabela taazyali micelo. 
Pele eezyo zyakawida muvu bbotu, mbabaabo banga bamvwa majwi aa Leza akwaabamba. Aboobo balazyala micelo cakuvuzyanya akuba mwaanda, bamwi makumi aali cisambomwe, bamwi makumi otatwe.”
Alimwi Jesu wakabaambila acimwi cikozyanyo wakati, “Bwami bwakujulu buli mbuli muntu wakasyanga maila mumuunda. 
Pele ciindi bantu nibakacili koona, sinkondonyina wakasika akusyanga misonde mumaila, wainka. 
Nkabela zisyango nizyakakula akuzyala nseke, mpoonya misonde ayalo yakalibonya. 
Lino babelesi bamukamwini muunda bakasika akumwaambila kuti, ‘Mwami, sena taakwe nookasyanga maila mumuunda wako? Ino kayi yazwayi misonde?’ 
Wakati kulimbabo, ‘Sinkondoma nguwacita eeci!’ Mpoonya babelesi bakati kulinguwe, ‘Sena ulayanda kuti tuunke tukainonkole?’ 
Pele walo wakati, ‘Peepe, antela mwaakwiinonkola mukagwisilizye amaila. 
Amuzileke zyoonse zikulile aamwi mane kusikila ciindi cakutebula. Nkabela ndendilyo basikutebula ninjoobaambila kuti, Amusaangune kubungika misonde mwiiange mumisunta kuti itentwe. Pele amubikke maila mubutala bwangu.’”
Alimwi Jesu wakaamba acimwi cikozyanyo wakati, “Bwami bwakujulu buli mbuli kaseke kamasitadi, aako muntu nkasyanga mumuunda wakwe. 
Nkaseke kaniini kapati, pele inga kakomena zisyango akuba cisamu. Nkabela bayuni balaboola akuyaka ziteente mumitabi yaco.”
Lino Jesu wakabaambila acimbi cikozyanyo wakati, “Bwami bwakujulu buli mbuli mimena mukaintu njaakavwela muzisuwo zyotatwe zyabusu bwamaila akwiisisa, mane kusikila mulwi woonse wafufumuka.”
Eezi zyoonse Jesu wakabaambila muzikozyanyo. Taakwe naakali kubaiisya buyo ccita muzikozyanyo. 
Eezi wakazicita kweendelana abwakaamba musinsimi kuti,
Mpoonya Jesu wakasiya makamu aabantu akunjila muŋanda. Basikwiiya bakwe bakaboola kulinguwe akuti, “Tupandulwide ncocaamba cikozyanyo camisonde yamumuunda.” 
Wakabaingula kuti, “Ooyo wakasyanga ngu Mwanaa Muntu. 
Muunda uulya nduundu, maila aamba bantu babwami bwa Leza. Misonde mbantu ba Mubi. 
Ngosinkondoma wakaisyanga Siluuni. Kutebula nciindi cakumana kwanyika. Batebuzi mbangelo. 
Mbubonya mbuli misonde mbwiibunganyizigwa akutentwa, mbubonya oobo mbokuyooba akumamanino aanyika. 
Mwanaa Muntu uyootuma bangelo bakwe, kuti bazoogwisye mubwami bwakwe bantu balebya bamwi abasizibi boonse, 
akuyoobasowela mubbibi lyamulilo. Mwalo oomo mobayoolila akuluma ntwino. 
Balo baluleme bayoobala mbubonya mbuli zuba mubwami bwa Wisi. Ooyo ulaamatwi amvwisye.
“Alimwi bwami bwakujulu buli mbuli lubono lwakasisidwe mumuunda, oolo muntu ndwaakabbunukila akulusisa aambi. Mukukondwa wakainka akuyoouzya zyoonse nzyajisi akuula muunda ooyo.
“Alimwi bwami bwakujulu buli mbuli musambazi uuyandaula ngale zibotu. 
Naakajana mbotu kwiinda wakainka waakuuzya zyoonse eezyo nzyaakajisi akwiiula.
“Alimwi bwami bwakujulu buli mbuli kanyandi kakawaalwa mulwizi kaakujata nswi zyamisyobo-misyobo. 
Lino nikakazula bakakakwelela kunkomwe. Bakakkala ansi akusala nswi mbotu bazibikka muzisuwo, zibi bakazisowa. 
Mbubonya oobo mbokuyooba kumamanino aanyika. Bangelo bayoosika akwaandaanya babi kuzwa kubaluleme, 
babi bayoobasowela mubbibi lyamulilo. Mwalo oomo bantu mobayoolila akuluma ntwino mukuusa.” 
Jesu wakabuzya basikwiiya kuti, “Mwati mwazimvwa eezi zyoonse?” Bakati kulinguwe, “Iiyi.” 
Mpoonya wakati kulimbabo, “Nkaako mwiiyi uuli woonse wamulawo wakaiisigwa makani aabwami bwakujulu uli mbuli mwiniŋanda ooyo uugwisya muciyobwedo cakwe zintu zipya azintu zikulukulu.”
Lino Jesu naakamana kwaamba zikozyanyo eezi, wakazwa ooko, 
wakaboola kucisi cokwabo ooko wakabaiisya bantu mucikombelo cakunga mane bakagambwa akwaamba kuti, “Ino ooyu muntu wabujana kuli busongo amilimo eeyi mipati iitondezya nguzu? 
Sena ooyu tali mwana wamubezi uulya? Banyina, tee kayi ngu Maliya? Sena abalo bana bokwabo tabali Jemusi, Josefa, Saimoni a Judasi? 
Sena abalo bacizi bakwe tatulaabo aano? Ino kayi muntu ooyu wazijana kuli eezi zyoonse?” 
Aboobo bakamukaka. Pele Jesu wakati kulimbabo, “Musinsimi ulalemekwa kuli koonse, pele kutali kwabo naa kumukwasyi wakwe pe.” 
Nkabela Jesu taakwe naakacita milimo minji yanguzu oomo, nkaambo tiibakamusyoma.
Ciindi eeco Helodi mweendelezi wamu Galilii wakamvwa mpuwo ya Jesu. 
Mpoonya wakati kuli balupati-pati bakwe, “Tee mwati Joni Mubbapatizi wabuka kuzwa kubafu! Ncencico ncacitila zyanguzu eezi.” 
Mboobu mbucakacitika: Helodi wakatuma basinkondo kuti bakaange Joni akumubikka muntolongo. Wakacita eezi akaambo ka Helodiyasi mulamwe wakwe muka Filipo. 
Nkaambo Joni wakali kwaambila Helodi kuti “Tuuli mulawo kuti yebo ukwate mukamunyoko pe.” 
Helodi wakali kuyanda kuti ajaye Joni, pele wakali kuyoowa bantu, nkaambo bakali kuti Joni musinsimi. 
Lino buzuba bwakuyeeya kuzyalwa kwakwe nibwakasika, mwana musimbi wa Helodiyasi wakabazyanina kabotu bantu cakuti Helodi wakabotelwa. 
Nkabela wakasyomezya cakukonka “Ndakupa kufumbwa eeco ncotikumbile!” 
Lino banyina nibakamwaambila nceelede kukumbila wakati, “Ndipa mutwe wa Joni Mubbapatizi omu mumutiba.” 
Mpawo Helodi wakausa, pele nkaambo kakuti wakakonkezya bantu boonse kabamvwide, wakalailila kuti musimbi ooyu apegwe ncaakakumbila. 
Mpawo wakatumya kuti Joni akosolwe mutwe muntolongo. 
Nkabela mutwe wakwe wakaletwa mumutiba akupegwa kumusimbi ooyo, musimbi ooyo wakuuleta kuli banyina. 
Lino basikwiiya ba Joni bakaboola, babweza mutumba akuyoouzikka. Bamane bakapiluka baakwaambila Jesu.
Jesu naakamvwa boobo, wakazwa ooko akunjila mubwato kuti aye kubusena buliibide. Pele makamu aabantu naakamvwa kuti Jesu wainka akuzwa muminzi akazinguluka amutobela. 
Lino naakalanduka wakabona makamu aabantu, wakababeda alweetelelo akusilika balwazi babo mbubakaza limwi. 
Nikwakaba kumangolezya basikwiiya bakwe bakati kulinguwe, “Bona kuno nkuusokwe, alimwi zuba lyabbila kale. Baambile bantu kuti baye muminzi bakalyuulile zyakulya.” 
Jesu wakati, “Tabeelede kuunka. Amubape cakulya nywebo.” 
Balo bakati kulinguwe, “Ino inga twacita buti oobo? Tujisi buyo zinkwa zyosanwe answi zyobilo.” 
Jesu wakati, “Amundipe.” 
Mpoonya wakalailila makamu aabantu kuti bakkale ansi, abwizu. Wakabweza zinkwa zyosanwe answi zyobilo, walungumana kujulu, walumba, wazikomona, wabapa basikwiiya kuti baabanye makamu aabantu. 
Nkabela boonse bakalya bakkuta. Basikwiiya bakabwezelela bufwefwelenga bakazuzya zisuwo zili kkumi azibili. 
Baalumi bakalya bakatisike kuzyuulu zyosanwe kutabalilizya bakaintu nibaba bana.
Mpoonya Jesu wakalailila basikwiiya bakwe kuti banjile mubwato akuti basolole ciindi walo naakacili kwaambila bantu kuti bainke. 
Lino naakamana kulayana amakamu aabantu, wakatanta acilundu alikke ciindi calubundu-bundu waakukomba. 
Ciindi eeci bwato bwakali kulaale-laale kuzwa kunkomwe kabuyuuntanyizigwa amayuwe nkaambo guwo lyakali kubbubbula. 
Lino aaselukila nkuku, Jesu wakaza kulimbabo keenda amaanzi. 
Basikwiiya nibakamubona keenda bakayoowa bati, “Mmusangu!” Nkaako bakakwemba nkaambo bakayoowa. 
Pele ndilyonya eelyo wakaambaula kulimbabo wakati, “Amukkazike myoyo, ndime. Mutayoowi.”
Mpawo Pita wakati, “O Mwami, kuti naa nduwe ncobeni ndaambile kuti ndeende amaanzi.” 
Walo wakati, “Koza.” Aboobo Pita wakasotoka kuzwa mubwato wakeenda amaanzi kaya kuli Jesu. 
Pele naakabona mayuwe wakayoowa akutalika kuya bubbila, mpawo wakalila, “O Mwami, ndivune.” 
Mpoonya-mpoonya Jesu wakamujata, wakati kuli nguwe, “Yebo osilusyomo luniini, nkaambo nzi ncoodonaika?” 
Nibakanjila mubwato alwalo luuwo lwakaleka. 
Nkabela basikwiiya bakamukomba bati, “Ncobeni yebo uli Mwanaa Leza.”
Lino nibakazubuka lwizi, bakasika kucisi ca Jenesaleti. 
Bantu bakubusena oobo nibakaziba kuti ngu Jesu bakatuma nkombe kumasena oonse aaengelede. Eelyo bantu bakamuletela bakali kuciswa, 
bakamukumbila kuti azumizye baciswa kuti bagume buyo moombe wacisani cakwe. Eelyo boonse bakaguma bakaponyezegwa.
Mpoonya Bafalisi abamayi ba Mulawo bakasika kuli Jesu kuzwa ku Jelusalemu bakati, 
“Nkaambo nzi basikwiiya bako ncobasiya kwiisya kwabasikale? Nkaambo nzi tabasambi maanza ciindi ncobalya?” 
Wakabaingula kuti, “Ino nkaambo nzi nywebo nomusiya mulawo wa Leza akuccilila njiisyo zyanu? 
Kayi Leza wakalailila kuti, ‘Lemeka uso abanyoko, kufumbwa ooyo uusampaula wisi nibaba banyina uleelede kufwa.’ 
Pele nywebo mwaamba kuti, ‘Naa muntu waambila wisi nibaba banyina kuti, “Eezyo nzindali kuyanda kumugwasya ndazipa kuli Leza,” teelede kulemeka wisi pe.’ 
Aboobo akaambo kanjiisyo zyanu mwaubausya majwi aa Leza. 
Muli buyo basikuupaupa aameso. Mbwaakasinsima Izaya kuti,
‘Aaba bantu balandilemeka amilomo yabo,
Kundikomba kwabo nkwabuyo,
Mpoonya Jesu wakaita bantu banji baya akuti kulimbabo, “Amuswiilile mumvwisye. 
Tacili ceeco cinjila mwida cisofwaazya muntu pe, pele nciceeco cizwa mukanwa cimusofwaazya.” 
Eelyo basikwiiya bakaza kulinguwe akuti, “Sena ulizi kuti Bafalisi babijilwa ciindi ncibamvwa nkani eeyi?” 
Walo wakaingula kuti, “Cisyango cili coonse ncaatakasyanga Taata uuli kujulu ciyoozyulwa. 
Amubaleke buyo, mboofu basololela boofunyina. Kuti naa moofu wasolweda moofunyina, boonse bobilo balawida mudindi.” 
Pita wakati kulinguwe, “Tupandulwide cikozyanyo.” 
Mpawo wakati, “Ani anywebo tamuna kumvwisya? 
Sena tamubwene kuti eeco cinjila mukanwa cilainda mwida mane caakuzwa anze? 
Pele eeco cizwa mukanwa mbocili cizwa mumoyo ncecisofwaazya muntu. 
Nkaambo mumoyo momuzwida miyeeyo mibi, bujayi, bumambe, bwaamu, bubbi, bumboni bwakubeja, akuvwiya. 
Eezi nzezisofwaazya muntu, pele kulya amaanza aatasambide tacisofwaazyi muntu pe.”
Lino Jesu naakazwa ooko, wakaya kuzisi zya Taya a Sidoni. 
Eelyo kwakasika mukaintu Mukenani wakali kukkala ooko. Wakoongolola wakati, “Kondifwida lubomba O Mwami Mwanaa Devedi, mwanaangu musimbi ulinjidwe myuuya mibi minji.” 
Pele Jesu taakwe naakamuvuwa noliba jwi lyomwe. Mpawo basikwiiya bakaboola kulinguwe bamukumbila bati, “Mwaambile mukaintu ooyu ainke nkaambo watusabila.” 
Jesu wakati kumukaintu ooyo, “Ndakatumwa buyo kumbelele zisweekede zyamusyobo wa Isilayeli.” 
Naakaamba boobo mukaintu wakasika akumufugamina wati, “O Mwami ndigwasye.”
Mpawo Jesu kuti, “Tacili cibotu kunyanga bana cakulya akucifusila babwa.” 
Walo wakati, “Iiyi, O Mwami, abalo babwa balabwezelela bufwefwelenga buloka kuzwa kutebule lyasimalelo wabo.” 
Mpoonya Jesu wakaingula kuti, “Baama, lusyomo lwako ndupati! Akucitwe mbubonya mbuli mboyanda.” Eelyo mwanaakwe musimbi wakapona ciindi eeco nciconya.
Alimwi Jesu wakazwa ooko, wakainda kumbali aalwizi lwa Galilii. Wakatanta acilundu akukkala aawo. 
Eelyo makamu akasika kulinguwe, akaletelezya balema, bapuutide boofu, basyaataambi abamwi banji. Bakabakkazika munsi aa Jesu, nkabela wakabaponya, 
nkaako bantu boonse bakagambwa, ciindi nibakabona basyaataambi kabaamba, balema kabaponyezegwa, boofu kababona, abapuutide kabeenda. Mpawo bakalumbaizya Leza wa Isilayeli.
Mpoonya Jesu wakaita basikwiiya bakwe akuti, “Bandeetezya bantu aaba, nkaambo bali aandime kwamazuba otatwe, alimwi taakwe ancobalya pe. Nsiyandi kuti mbaambile kuti bainke anzala nkaambo ambweni inga kabaya bunetuka munzila.” 
Basikwiiya bakwe bakati kulinguwe, “Ino tukazijane kuli zilyo zinji omuno munkanda zyakuti bantu aaba bakkute?” 
Jesu wakati kulimbabo, “Ino mujisi zinkwa zyongaye?” Bakati, “Zili buyo ciloba atuswi tuce.” 
Wakaambila makamu kuti akkale ansi.
Wakabweza zinkwa zili ciloba atuswi, naakamana kulumba Leza wakazikomona akuzipa kuli basikwiiya kuti baabanye bantu. Aboobo bakacita mbubonya mbuli mbobakalaililwa. 
Nkabela boonse bakalya bakakkuta, basikwiiya bakabwezelela zisuwo zili ciloba zyabufwefwelenga bwakasyaala. 
Lino baalumi bakalya bakali zyuulu zyone kutabalilizya bakaintu abana. 
Jesu naakamana kulayana abantu wakanjila mubwato akuunka kucisi caku Magadala.
Bafalisi a Basaduki bakasika kuli Jesu kuti bamusunke. Bakamukumbila kuti abatondezye citondezyo cibonya kuti Leza nguwakamutuma. 
Wakabaingula kuti, “Ciindi cakumangolezya mulati, ‘Bulaca kabotu nkaambo kujulu kulasalala.’ 
Nkabela cifumo-fumo mulati, ‘Sunu bwaca bubi nkaambo kujulu kuli cikumbi cisiya mbi.’ Mulizi mbokupandululwa julu mbolilibonya, pele tamukonzyi kupandulula zitondezyo zyasunu. 
Basizibi basunu batasyomeki kuli Leza balayanda citondezyo, pele taakwe nobatitondezegwe ccita ambweni cakacitika kuli Jona musinsimi.” Aboobo wakabasiya wainka.
Ciindi basikwiiya nibakalandukila kubbazu limwi, bakaluba kubweza zinkwa. 
Jesu wakati kulimbabo, “Ncobeni amucenjele amimena ya Bafalisi a Basaduki.” 
Lino bakaambilana bakati, “Nkaambo taakwe nitwabwezelezya cinkwa.” 
Pele Jesu naakaciziba eeci wakati, “Nywebo nobantu basilusyomo luniini! Nkaambo nzi ncomuti akaambo kakuti taakwe nimwabwezelezya zinkwa? 
Sena ambuli sunu tamumvwisyi? Sena tamuyeeyi kuti kuzwa muzinkwa zyosanwe ndakasanina bantu bali zyuulu zyosanwe alimwi akuti bakazuzya zisuwo zinji zyabufwefwelenga? 
Ino kuzwa kuzinkwa zili ciloba tee ndakasanina bantu bali zyuulu zyone? Kwamana nywebo ino mwakazuzya zisuwo zyongaye zyabufwefwelenga? 
Ino nkaambo nzi ncimwataziba kuti taakwe nindaamba zinkwa? Lino amucenjele amimena ya Bafalisi a Basaduki.” 
Mpoonya bakamvwa kuti taili mimena njaakabaambila kuti baicenjelele, pele bacenjele kukwiisya kwa Bafalisi a Basaduki.
Lino Jesu naakasika mucisi ca Sizaliya Filipi, wakabuzya basikwiiya bakwe kuti, “Ino bantu mebo nde Mwanaa Muntu bandaamba kuti ndime ni?” 
Mpawo bakati, “Bamwi balaamba kuti nduwe Joni Mubbapatizi. Bamwi balaamba kuti nduwe Elija. Bamwi balaamba kuti nduwe Jelemiya naa umwi wabasinsimi.” 
Mpoonya Jesu wakati kulimbabo, “Ino nywebo mundaamba kuti ndime ni?” 
Saimoni Pita wakaingula kuti, “Nduwe Munanike, Mwanaa Leza Uupona.” 
Jesu wakaingula kuti, “Ulilelekedwe yebo Saimoni mwanaa Jona! Nkaambo teensi muntu wakuyubunwida eeci pe, pele ngu Taata uuli kujulu. 
Lino ndakwaambila kuti nduwe Pita, aboobo atala amwaala ooyu mpenzooyakila mbungano yangu, nkabela nguzu zyalufu tazikooyooizunda. 
Njookupa makkii aabwami bwakujulu, kufumbwa ncomutikaange ansi aano akuluju ciyooangwa, alimwi kufumbwa eeco ncemutikaangunune ansi aano akujulu ciyooangununwa.” 
Mpawo Jesu wakalaililisya basikwiiya bakwe kuti bataambili muntu naba omwe kuti ngo Munanike wa Leza.
Kuzwa ciindi eeco Jesu wakatalika kwaambila basikwiiya bakwe kuti uleelede kuunka ku Jelusalemu akupenga zintu zinji kuzwa kubapati babantu, akubapaizi basilutwe abamayi ba Mulawo. Bayoomujaya, pele mubuzuba bwatatu uyoobusigwa. 
Amvwe boobo Pita wakamutola kumbali akutalika kumukalalila wakati, “Peepe, O Mwami! Eeci citakakucitikili!” 
Jesu wakacebuka akuti kuli Pita, “Kozwa aawa Saatani. Uli cilebyo kuli ndime, nkaambo toyeeyi miyeeyo ya Leza, pele yabantu.”
Mpoonya Jesu wakaambila basikwiiya bakwe kuti, “Kuti naa muntu kayanda kunditobela aliimye abweze ciingano cakwe eelyo anditobele. 
Nkaambo kufumbwa uuyandisya buumi bwakwe uyoobusweekelwa, nkabela ooyo uusweekelwa buumi bwakwe akaambo kandime uyoobujana. 
Nkaambo nimpindu nzi njajana muntu, kuti naa wavuba nyika yoonse kwamana wasweekelwa buumi bwakwe? Naa ncinzi muntu ncakonzya kupa kuti anunuzye buumi bwakwe? 
Nkaambo Mwanaa Muntu uyoosika abangelo bakwe mubulemu bwa Wisi, eelyo uyoobweedezezya muntu omwe-omwe ceelede milimo yakwe njacita. 
Ncobeni ndamwaambila kuti, mpobali bamwi aano batakooyoofwa kabatanabona Mwanaa Muntu kaboola mubwami bwakwe.”
Nkabela naakainda mazuba aali cisambomwe Jesu wakainka a Pita a babunyina bobilo Jemusi a Joni batanta cilundu cilamfu. 
Mpoonya aawo ciwa cakwe cakasanduka. Busyu bwakwe bwakabala mbuli zuba, azyalo zyakusama zyakwe zyakatuba bu. 
Mpawo basikwiiya baya bakabona Mozesi a Elija kabakanana a Jesu. 
Abone boobo Pita wakati kuli Jesu, “O Mwami, ncibotu kuti tuli aano! Kuti naa koyanda, ndilayaka zilawo zyotatwe aano. Cimwi cibe cako, cimwi cibe ca Mozesi, cimwi cibe ca Elija.” 
Kacaambaula kkumbi libala lyakabavumbilila, eelyo kwakamvwigwa mukkumbi eelyo jwi kaliti, “Ngooyu Mwanaangu ngweyandisisya mulinguwe mwenkondwa. Amumuswiilile!” 
Ciindi basikwiiya nibakabona eeci, bakayoowa kapati nkabela bakawa cakuvuntama. 
Pele Jesu wakasika akubaguma wati, “Amubuke mutayoowi.” 
Nkabela nibakalungumana bakabona kuti kwakanyina muntu uumbi pele Jesu alikke.
Lino nibakali kuseluka kuzwa acilundu, Jesu wakabalaililisya kuti, “Eezi nzimwabona mutakaambili muntu naba omwe pe, mane kusikila Mwanaa Muntu akabusigwe kuzwa kubafu.” 
Basikwiiya bakamubuzya kuti, “Ino kayi bamayi ba Mulawo baambila nzi kuti Elija nguuelede kusaanguna kuboola?” 
Wakaingula kuti, “Ncobeni nguuelede kusaanguna Elija kuboola kuti abambe zintu zyoonse. 
Pele ndamwaambila kuti wakasika kale nkabela taakwe nibakamuziba, pele bakamucita mbuli mbubakali kuyanda. Mbuboobo awalo Mwanaa Muntu mbwayoopenzegwa ambabo.” 
Eelyo basikwiiya bakamvwa kuti wakali kubaambila makani a Joni Mubbapatizi.
Lino nibakasika kwakali bantu banji, umwi muntu wakaza kulinguwe wakamufugamina wati, 
“O Mwami, mufwide lubomba mwanaangu, nkaambo ngusikasuntu alimwi ulapenzegwa kapati. Kanji-kanji ulawida mumulilo, amumaanzi. 
Ndakali muletede kuli basikwiiya bako kuti bamuponye pele cakabakakila kumuponya.” 
Mpawo Jesu wakati, “Akaka nywebo nobantu batasyomi basicinguni, ino ndikkale ciindi cilamfu cili buti andinywe? Ino mmupengele ciindi cilamfu cili buti? Amumulete kuno kulindime.” 
Mpawo Jesu wakakalalila muuya mubi wakali kusuntusya mulombe ooyo, mpoonya wakazwa mulinguwe. Eelyo mulombe wakapona ciindi eeco nciconya. 
Basikwiiya bakamubuzya kumbali bati, “Ino swebo twakakacilwa buti kuugwisya?” 
Wakati kulimbabo, “Nkaambo lusyomo lwanu nduniini. Ncobeni ndamwaambila kuti, kuti kamujisi lusyomo luli mbuli nseke yamasitadi, mulakonzya kwaambila cilundu eeci kuti, ‘Zyuka aawa uyookuya,’ nkabela cilainka ncobeni. Taakwe cikonzya kumwaalila pe. 
Pele muuya mubi wamusyobo ooyu taakwe bumbi mbuugwisigwa, ccita kwiindila mukukomba akuliimya kulya.”
Lino basikwiiya nibakabungene mu Galilii, Jesu wakati kulimbabo, “Mwanaa Muntu uyooabwa kubantu. 
Bayoomujaya. Pele uyoobusigwa mubuzuba bwatatu.” Bamvwe boobo basikwiiya bakausa kapati. 
Lino nibakasika ku Kapenaumu, basikutezya mutelo waŋanda ya Leza bakaya kuli Pita akuti kulinguwe, “Sena mwiiyi wanu ulatela?” 
Walo wakati, “Iiyi.” Nkabela Pita naakanjila muŋanda, Jesu wakaambaula kusaanguna kulinguwe wakati, “Uyeeya nzi Saimoni? Nkuulini bami baansi nkobatezya mutelo? Sena nkuubantu babo antela kubeenzu?” 
Pita wakaingula kuti, “Nkuubeenzu!” Jesu wakamwaambila kuti, “Caamba kuti bantu babo tabeelede kutela.” 
Pele kuti tutaubausyi basikutezya aaba koya kulwizi ukalobole. Nswi iiyoocegwa kusaanguna ukayaasamune, uyoojana mali, ukaatole ukanditelele mebo alwako.
Ciindi eeco nciconya basikwiiya bakasika kuli Jesu akuti, “Ino nguni mupati mubwami bwakujulu?” 
Jesu wakaita kana, wakakaimika akati kabo 
wati, “Ncobeni ndamwaambila kuti mwataba mbuli twana, tamukooyoonjila mubwami bwakujulu. 
Kufumbwa uulibombya mbuli kana aaka, ngonguwe ngomupati mubwami bwakujulu. 
Alimwi kufumbwa uutambula kana mbuli aaka muzina lyangu utambula ndime.
“Pele kufumbwa uulebya umwi wabaniini basyoma kuti babisye, inga cabota kuti waangililwa ziyo pati munsingo akubbizigwa mumaanzi malamfu aalwizi. 
Maawe kubantu baansi aano akaambo kabaabo balebya beenzinyina kuti babisye! Iiyi zilebyo nkozili, pele maawe kuli ooyo muntu uuleta zilebyo! 
Kuti naa kuboko naa kuulu kwako kwakulebya kuti ubisye kukosole, ukusowe, nkaambo nkubotu kuti unjile mubuumi butamani kokosokede kwiinda kuti ukasowelwe mumulilo uutazimi kojisi maboko naa maulu obilo. 
Alimwi kuti naa liso lyako lyakulebya kuti ubisye, linonkole ulisowe, nkaambo nkubotu kuti unjile mubuumi butamani koli sicimbolyo kwiinda kusowelwa mumulilo uutamani ameso obilo.
“Amubone kuti tamusampauli umwi wabana baniini aaba, nkaambo ncobeni ndamwaambila kuti bangelo babo nkobali kuli Taata uuli kujulu. 
Nkaambo Mwanaa Muntu wakaboola kufutula aabo basweekede.] 
Lino muyeeya buti? Kuti naa muntu kajisi mbelele zili mwaanda, nkabela imwi yazyo yasweeka, sena takonzyi kusiya eezyo zili makumi aali fuka afuka muzilundu akuyooyandaula eeyo iisweekede? 
Nkabela kuti naa waijana, ncobeni ndamwaambila ulakondwa akaambo kanjiyo kwiinda eezyo zili makumi aali fuka afuka zyatasweekede. 
Aboobo Taata uuli kujulu tayandi umwi wabana baniini aaba kuti afwidilile.
“Kuti naa munyoko wakubisizya koya ukamwaambile kaambo kakwe. Mukaambaule kamuli nyobilo buyo. Kuti naa wakuswiilila mulamvwana. 
Pele kuti naa taswiilili, uye ubweze muntu omwe naa bobilo kuti makani oonse akosolwe akati kabakamboni bobilo naa botatwe. 
Kuti naa wakaka kubaswiilila abalo, ambila mbungano ya Leza. Kuti naa wakaka kuswiilila nikuba kumbungano, akubede buyo mbuli wakunze naa mbuli simutelo.
“Ncobeni ndamwaambila kuti kufumbwa ncomutikaange ansi aano akujulu ciyooangwa. Alimwi kufumbwa eeco ncomutikaangunune ansi aano akujulu ciyooangununwa. 
Alimwi ndamwaambila kuti naa bantu bobilo bazuminana ansi aano akaambo kaceeco ncebakumbila, Taata uuli kujulu ulabacitila. 
Nkaambo ooko bantu bobilo naa botatwe nkobabungene muzina lyangu, ambebo mpendi akati kabo.”
Mpoonya Pita wakati kulinguwe, “Mwami, naa mukwesu ulandibisizya ino mmulekelele ziindi zyongaye? Sena ziindi zili ciloba?” 
Jesu wakati kulinguwe, “Kutali buyo ziindi zili ciloba, pele kusikila ziindi zili ciloba zivuzigwe aziindi zili makumi aali ciloba.
“Lino bwami bwakujulu buli mbuli mwami wakaita babelesi bakwe kuti bapilusye zikoloto kulinguwe. 
Naakatalika kubasesa, umwi wakakolotede mali manji-manji wakaletwa kulinguwe. 
Pele nkaambo kakuti taakajisi cakubbadela, mwami wakwe wakalailila kuti auzigwe antoomwe amukaintu wakwe, abana azyoonse eezyo nzyaakajisi kuti mulandu umane. 
Amvwe boobo mubelesi ooyu wakafugamina mwami wakwe, wakamulomba kuti, ‘Ndeengelele, ndilakuboozezya zyoonse.’ 
Lino mwami wamubebelesi ooyo wakamufwida lubomba wakamulekelela cikoloto wamwaambila kuti ainke.
“Pele ooyo mubelesi nguwenya naakainka, wakasika kumubelesinyina wakakolotede mali masyoonto buyo. Wakamujata wamusina wati, ‘Bbadela eeco ncookakolota!’ 
Amvwe boobo mubelesinyina wakamufugamina akumukumbila kuti ‘Ndeengelele, ndilakuboozezya!’ 
Pele walo wakakaka wakamutola akuyoomwaanga muntolongo mane kusikila akabbadele mulandu. 
Lino babelesinyina nibakabona cakacitika, bakausa kapati, mpawo bakaa kwaamba makani aaya kumwami wabo. 
Mpoonya mwami wakwe wakamwiita wati, ‘Yebo omubelesi mubi! Ndakakulekelela mulandu oonse uulya nkaambo kakuti wakandikumbila. 
Sena yebo toelede kufwida lubomba mubelesinyoko, mbuli ndime mbundakakufwida lubomba?’ 
Aboobo mukunyema mwami wakwe wakamutumya kuli basintolongo kuti akaangwe mane do akabbadele mulandu woonse. 
Mbuboobo awalo Taata uuli kujulu mbwayoocitila kufumbwa wanu uutalekeleli munyina amoyo woonse.”
Lino Jesu naakamana kwaamba majwi aaya, wakazwa ku Galilii, wakaya mucisi ca Judiya mutala lya Jolodani. 
Makamu aabantu akamutobela, nkabela wakabaponya nkukonya ooko.
Mpawo Bafalisi bakasika kulinguwe bamusunka bati, “Sena muntu uleelede kuleka mukaintu wakwe mukaambo kali koonse?” 
Walo wakaingula kuti, “Sena tiimwakabala kuti kumalengelo mulengi wakalenga mwaalumi a mukaintu? 
Akuti, ‘Nkaambo kaako mwaalumi uyoosiya wisi abanyina akukakatila mukaintu wakwe. Nkabela bobilo aaba balaba mubili omwe.’ 
Tabacili babili, baba omwe. Aboobo aabo Leza mbaakaswaanganya kutabi muntu uubaandaanya.” 
Bafalisi bakati kulinguwe, “Ino nkaambo nzi Mozesi ncaakalailila kuti mwaalumi ape mukaintu wakwe lugwalo lwakumuleka, mpoonya amuleke?” 
Jesu wakati kulimbabo, “Nkaambo kabuzangi bwanu Mozesi ncaakamuzumizya kuleka bakaintu banu, pele kuzwa kumalengelo teensi mbocakabede oobo pe. 
Lino ndamwaambila kuti kufumbwa ooyo uuleka mukaintu wakwe, watalalikwa akukwata uumbi, walalika.”
Kumane boobo basikwiiya bakati kulinguwe, “Kuti naa makani amwaalumi amukaintu ali boobo takweelede kukwata.” 
Jesu wakati kulimbabo, “Takuli kuti bantu boonse baliimvwisya nkani eeyi pe, pele aabo Leza mbagwasya. 
Nkaambo nkobali bamwi batakonzyi kukwata nkaambo mbubakazyalwa. Alimwi nkobali bamwi batakonzyi kukwata nkaambo bakacitwa boobo abantu. Alimwi nkobali bamwi bakalilesya kukwata kuti babelekele Leza. Ooyo uukonzya kumvwa eeci amvwisye.”
Lino bamwi bantu bakaleta bana babo kuli Jesu kuti abaampe amaanza akubakombela. Basikwiiya bakwe bakakalalila bantu aabo. 
Pele Jesu wakati, “Amubaleke bana baze kulindime. Alimwi mutabakasyi pe, nkaambo bwami bwakujulu mbubwabo bali boobu.” 
Eelyo wakabaampa amaanza. Amane wakatozya kumbi.
Lino kwakasika umwi mulombwana kuli Jesu wakati, “Mwiiyi, ncintu nzi cibotu ncenjelede kucita kuti nkanjile mubuumi butamani?” 
Mpawo wakati kulinguwe, “Ino nkaambo nzi ncondibuzya kuti ncicili cibotu? Mubotu ngumwi buyo. Kuti naa koyanda kuyoonjila mubuumi butamani tobela milawo yakwe.” 
Walo wakabuzya kuti, “Milawo nzi?” Jesu wakati, “Utajayi, utaciti bumambe, utabbi, utabejelezyi umwi kaambo, 
lemeka uso abanyoko, alimwi koyanda mweenzinyoko mbubonya mboliyanda omwini.” 
Ooyo mulombwana wakati, “Eeyi yoonse ndaibamba. Lino kwasyaala nzi?”
Jesu wakamwiingula kuti, “Kuti koyanda kuba uulondokede, koya ukauzye zyoonse nzyojisi. Mali aazyo upe bacete. Nkabela uyoojana buvubi kujulu. Omana ukaboole uzoonditobele.” 
Mulombwana ooyu naakamvwa boobo wakainka kauside kapati, nkaambo wakajisi lubono lunji.
Jesu wakati kuli basikwiiya bakwe, “Ncobeni ndamwaambila kuti nciyumu kumuntu muvubi kunjila mubwami bwakujulu. 
Ncitete kunkamela kunjila mukapulo kanyeleti kwiinda mbocibede kumuvubi kuti anjile mubwami bwa Leza.” 
Basikwiiya nibakamvwa boobo bakagambwa kapati bakati, “Mwati kuyooba uyoofutuka buya?” 
Jesu wakabalanga wati, “Kubantu eeci tacikonzeki, pele kuli Leza zintu zyoonse zilakonzeka.” 
Eelyo Pita wakaingula kuti, “Langa, twakasiya zyoonse twakatobela nduwe, ino swebo tuyoopegwa nzi?” 
Jesu wakati kulimbabo, “Ncobeni ndamwaambila kuti mubulengi bupya ciindi Mwanaa Muntu nayookkala acuuno cakwe cabulemu, anywebo nomunditobela muyookkala azyuuno zili kkumi azibili zyabwami. Akubeteka misyobo iili kkumi aibili ya Isilayeli. 
Nkabela kufumbwa wakasiya munzi nibaba babunyina, nibaba bacizi, naba wisi, nibaba banyina, nibaba bana, niiba myuunda akaambo kandime, uyootambula zinji-zinji kwiinda eezyo nzyaakasiya, uyookona buumi butamani. 
Pele banji bataanzi, bayooba basyaalizi, basyaalizi bayooba bataanzi.
“Nkaambo bwami bwakujulu buli kozyenye amuntu umwi wakafuma cifumo-fumo kuti anjizye basimilimo mumuunda wakwe wamisaansa. 
Lino nibakamana kuzuminana abasimilimo kuti bavole di lyomwe abuzuba, wakabatuma mumuunda wakwe. 
Lino naakazwa, aafwiifwi acikasaalizi wakabona bamwi kabakkede buyo mucisambalilo. 
Wakati kulimbabo, ‘Anywebo kamuya mumuunda wangu, ndamuvozya mbumweelede.’ 
Aboobo bakainka. Muntu ooyo wakacita mbubonya ciindi casikati alimwi anilyakaunga. 
Nikwakaba kumazuba wakainka, waakujana abamwi balikkede, wakati kuli mbabo, ‘Ino nkaambo nzi nomwiide kukkede aano buzuba boonse?’ 
Bakati kulinguwe, ‘Nkaambo taakwe watunjizya mulimo.’ Mpawo wakati kulimbabo, ‘Kamuya mukabeleke mumuunda wangu anywebo.’
“Lino nikwakaba kumangolezya, mukamwini muunda wamisaansa wakati kumubanzi wakwe, ‘Baite basimilimo, ubavozye usaangune kumusyaalizi ugolele kuli wasaanguna.’ 
Nkabela aabo bakasika ciindi cakumazuba boonse bakavola di lyomwe. 
Lino bataanzi nibakasika, bakali kuyeeya kuti balo balavola manji pele pe, 
aboobo bakatongookela mwini muunda 
bakati, ‘Aaba basyaalizi babeleka buyo oola lyomwe, nikuba boobo wabapa mbubonya mbuli mbootupa swebo notwabeleka buzuba boonse akufwa zuba.’ 
Walo wakaingula umwi wabo wakati, ‘Mweenzuma, taakwe nindakubisizya pe. Sena taakwe nitwazuminana mudi lyomwe? 
Bweza buyo lyako uunke, ndasala kuti ndipe ooyu musyaalizi mbubonya mbuli mbwindapa nduwe. 
Sena nsikonzyi kucita mbweyanda azintu zyangu? Naa wandijatila nkoto yabubi nkaambo ndimwaabi?’ 
Mbuboobo basyaalizi mbubayooba bataanzi abalo bataanzi mbubayooba basyaalizi.”
Lino Jesu naakali kuya buya ku Jelusalemu, wakatola basikwiiya kumbali kaya bweenda wakati kulimbabo, 
“Tuya ku Jelusalemu eelyo ncobeni Mwanaa Muntu uyooabwa kubapaizi basilutwe abamayi ba Mulawo. Bayoomupa mulandu walufu, 
baakumana bayoomwaaba kuli bamasi kuti bakamunonge, bakamukwabbaule akumukankamina aciingano. Nikuba boobo mubuzuba bwatatu uyoobusigwa.”
Mpoonya bamuka Zebedii bakaza abana babo balombe kuli Jesu. Bamufugamina kuti bamukumbile cimwi cintu. 
Jesu wakati kulimbabo, “Muyanda nzi?” Bakati, “Syomezya kuti bana bangu bobilo aaba, umwi akakkale kululyo lwako, umwi kulumwensi mubwami bwako.” 
Pele Jesu wakaingula kuti “Tamuzi ncomukumbila pe. Sena mulakonzya kunywida munkomeki yamapenzi njeyoonywida?” Mpawo bakati, “Tulakonzya.” 
Aboobo wakati kuli mbabo, “Ncibotu, muyoonywida munkomeki eeyo, pele kukkala kubbazu lyangu lyalulyo antela kulumwensi lwangu, teensi ndime eempa pe. Ngu Taata uyoopa mabazu aayo kuli baabo mbaakasala.” 
Basikwiiya bamwi nibakamvwa boobo bakanyemena babunyina aabo bobilo. 
Jesu wakabaita akuti, “Mulizi kuti bami babamasi balida amitwe yabantu, abalo beendelezi mbubonya. 
Pele kulindinywe takweelede kuba boobo pe. Kufumbwa ooyo uuyanda kuba mupati akati kanu uleelede kuba mubelesi wanu. 
Kufumbwa ooyo uuyanda kuba mutaanzi uleelede kuba mutwanga wanu. 
Amube mbubonya mbuli Mwanaa Muntu watakaboolela kubelekelwa pele kubelekela, akusanga buumi bwakwe kuti bube cinunuzyo cabantu boonse.”
Lino Jesu abasikwiiya bakwe bakazwa mu Jeliko, bantu banji bakabatobela. 
Lino baalumi bobilo boofu bakalikkede kumbali aamugwagwa nibakamvwa kuti Jesu ulainda bakoongolola bati, “Tubede aalweengelelo, O Mwami Mwanaa Devedi!” 
Bantu bakabakalalila babaambila kuti baumune. Pele balo bakoongololesya bati, “Akaka Mwami, tubede aalweengelelo, O Mwanaa Devedi.” 
Mpawo Jesu wakaima akubaita wati, “Muyanda kuti ndimucitile nzi?” 
Balo bakati kulinguwe, “O Mwami tuyanda kuti tubone.” 
Nkabela Jesu cakubafwida nkumbu wakaguma meso aabo, ndilyonya bakabona, akumutobela.
Lino nibakaswena aafwiifwi a Jelusalemu bakasika ku Betefage ku Cilundu camisamu ya Oliva. Jesu wakatuma basikwiiya bobilo, 
wakati kulimbabo, “Kamuya kumunzi uulya, muyoojana mbongolo iisungidwe amwanaayo. Mukazyaangunune muzilete kulindime. 
Kuti naa muntu akamubuzye amakani aaya, mukaambe kuti, ‘Mwami ulaziyanda.’ Eelyo uyoomuzumizya.” 
Eezi zyakacitika mbubonya Leza mbwaakaambila musinsimi kuti,
“Ambila bamumunzi wa Ziyoni kuti,
Mpawo basikwiiya bakainka, bakaakucita mbubonya Jesu mbwaakabalailila. 
Bakaleta mbongolo amwanaayo, bakabikka majansi aabo ali nzizyo, eelyo wakatanta. 
Mpawo bantu banji bakayala majansi aabo mumugwagwa, alimwi bamwi bakakwapula tusanzu twazisamu batuyala mumugwagwa. 
Lino bantu aabo bakali kweendela kumbele abaabo bakali kumutobela bakali koongolola bati, “Alemekwe Mwanaa Devedi! Ulilelekedwe ooyo uuboola muzina lya Mwami Leza! Amumulemeke nobakujulu lyamajulu!” 
Jesu naakanjila mu Jelusalemu, bantu boonse bakazingwa bati, “Ani nguni ooyu?” 
Bantu banji bakati, “Ooyu ngo Jesu musinsimi uuzwa ku Nazaleta waku Galilii.” 
Lino Jesu wakanjila muŋanda ya Leza akutanda boonse bakali kuuzya akuula oomo. Wakatingamuna matebule aabasikucincana mali azyuuno zyabaabo bakali kuuzya nkwilimba. 
Wakati kuli mbabo, “Kulilembedwe kuti, ‘ŋanda yangu iyooitwa kuti niŋanda yakukombela,’ pele mwaicita ciyubilo cababbi.”
Lino boofu bakasika kulinguwe muŋanda ya Leza wakabaponya. 
Pele bapaizi basilutwe abamayi ba Mulawo nibakabona zintu zigambya nzyaakacita akumvwa bana kaboongolola muŋanda ya Leza kuti, “Alemekwe Mwanaa Devedi!” Bakakalala. 
Bakamubuzya kuti, “Sena ulimvwide ncobaamba?” Jesu wakati kulimbabo, “Iiyi, sena tiimwakabala kuti, ‘Wakacitya kuti bana atuvwanda tumutembaule.’” 
Lino Jesu wakazwa ooko akuya kumunzi wa Betani kuyooona.
Lino cifumo-fumo Jesu naakali kubweeda ku Jelusalemu wakafwa nzala. 
Nkabela naakabona mukuyu munsi aanzila, wakainka kuti alye nkuyu. Pele tuuwakazyede pe, matu aalo ngaakavwevwede. Mpawo wakati kulinguwo, “Utakazyali limbi nkuyu kuzwa sunu!” Mpoonya aawo mukuyu ooyo wakayuma cwaa. 
Lino basikwiiya nibakabona boobo, bakagambwa bakati, “Ino ooyu mukuyu wafwambaana buti kuyuma?” 
Jesu wakabaingula kuti, “Ncobeni, ndamwaambila kuti naa kamusyoma akutadonaika, tamukooyoocita buyo eeci cacitika kumukuyu ooyu, pele kuti naa mwaamba kuti kucilundu eeci, ‘Zyuka aawa uliwaale mulwizi,’ ciyoocitika. 
Kufumbwa ncomuyookumbila mukukomba muyoocitambula, kuti naa kamujisi lusyomo.”
Lino Jesu naakanjila muŋanda ya Leza, bapaizi basilutwe abapati bacisi bakasika kaiisya akuti kulinguwe, “Ino bulelo mbocitya zyoonse eezi wakabujana kuli? Twaambile nguni wakakupa?” 
Jesu wakaingula kuti, “Ambebo ndamubuzya mubuzyo. Kuti naa mundiingule nkokuti ambebo ndamwaambila kuti oobu bulelo mbwecitya zintu eezi buzwa kulini. 
Nguni wakatuma Joni kubbapatizya. Ngu Leza naa mbantu?” Eelyo bakakazyanya mulicabo bakati, “Kuti naa twaambe kuti, ‘Ngu Leza,’ ulaamba kuti, ‘Ino kayi nkaambo nzi ncimwatakamusyoma?’ 
Pele kuti naa twaambe kuti ‘Mbantu,’ tulayoowa, nkaambo bantu boonse balizi kuti Joni musinsimi.” 
Aboobo bakavuwa Jesu kuti, “Tatuzi pe.” Mpawo wakati kulimbabo, “Ambebo nsikoomwaambila naa ninguzu nzi nzecitya zintu eezi.
“Ino muyeeya buti? Muntu umwi wakajisi bana balombe bobilo, wakainka kumutaanzi waakuti, ‘Mwanaangu, koya ukabeleke mumuunda wamisaansa sunu.’ 
Mwana wakaingula kuti, ‘Nsiyandi pe.’ Pele kuzwa waawo wakeempa akuunka. 
Wisi wakainka kuli wabili wakwaamba mbubonya. Ooyo wakaingula kuti, ‘Ndainka bataata,’ pele taakwe naakainka. 
Ino nguuli akati kabo bobilo wakacita mbwayanda wisi?” Bakati, “Mutaanzi.” Jesu wakati kulimbabo, “Ncobeni ndamwaambila kuti, basimitelo abavuule balamusaangunina kunjila mubwami bwa Leza. 
Nkaambo Joni wakatondezya nzila yabululami, pele taakwe nimwakamusyoma. Pele basimitelo abavuule bakamusyoma, nywebo nimwakabona oobo taakwe nimwakeempa akumuzuminina.
“Amuswiilile cikozyanyo acimwi. Kwakali muntu umwi mwini muunda. Muntu ooyu wakalima muunda wamisaansa. Wakuuyakila lubaya akusya dindi pati lyakutyankila nsaansa wayaka ngazi. Amane muunda ooyo wakuupa kubalimi, walo wakaya kucisi cimbi. 
Lino ciindi cakutebula micelo nicakaswena, wakatuma babelesi bakwe kubalimi kuti bakalete micelo. 
Pele balimi bakajata babelesi bakwe, umwi bakamuuma, umwi bakamujaya, umwi bakamuuma mabwe. 
Alimwi wakatuma bamwi babelesi, bakali banji kwiinda bataanzi, abalo bakabacita mbubonya buyo. 
Kuzwa waawo wakabatumina mwanaakwe wati, ‘Ambweni bayoomulemeka mwanaangu.’ 
Pele balimi nibakabona mwana ooyo bakavwiya kuti, ‘Ooyu ngosimulya zina. Amuboole, tumujaye tutole cikono cakwe.’ 
Mpawo bakamujaya, akumusowela kunze aamuunda wamisaansa bamujaya. 
Nkaako ino mukamwini muunda wamisaansa aakuboola, uyoobacita buti balimi aabo?” 
Bakati kulinguwe, “Uyoojaya aabo babi alufu luusisya, akupa muunda ooyo kubalimi bambi. Aabo bazoomupa micelo muziindi zyeelede.”
Lino Jesu wakati kulimbabo, “Sena tiimwakabala mu Malembe kuti:
“Lino ndamwaambila kuti muyoonyangwa bwami bwa Leza. Buyoopegwa kumusyobo uumbi uuyoozyala micelo iielede. 
Nkabela ooyo uuwida abbwe eelyo uyootyokooka, pele kufumbwa ngoliyoolokela ooyo liyoomupwasyaula.”
Bapaizi basilutwe a Bafalisi nibakamvwa zikozyanyo zyakaambwa, nkaambo bakaziba kuti wakali kusendekezya mbabo mucikozyanyo eeci. 
Bakali kuyanda kuti bamujate. Pele bakayoowa bantu, nkaambo banji bakali kuzumina kuti musinsimi.
Jesu wakabaambila acimwi cikozyanyo wakati, 
“Bwami bwakujulu bulikozyenye amwami umwi wakacitila mwanaakwe pobwe lyabwiinga. 
Wakatuma babelesi bakwe kuyooita baabo bakatambidwe kupobwe, pele bakaka kuboola. 
Alimwi wakatuma babelesi bambi wati, ‘Amukaambile aabo batambidwe kuti, zyakulya ndabamba. Basune bangu aboombe baneneede bajaigwa kale, ono zyoonse zilibambidwe. Amuboole kupobwe.’ 
Pele balo bakanyansya buyo. Umwi wakaya kumyuunda yakwe umwi wakaya kukusambala. 
Aabo bakasyaala bakajata babelesi bakwe babapenzya akubajaya. 
Lino mwami wakanyema kapati, mpawo wakatuma basilumamba bakwe kuyoobanyonyoona bajayi aabo akutenta munzi wabo. 
Mpoonya wakati kubabelesi bakwe. ‘Pobwe lyabambwa kale, pele aabo batambidwe tabeelede. 
Nkaambo kaako kamuya kumaandanino aamigwagwa, mukatambe kufumbwa mbomuyoojana!’ 
Babelesi aabo bakainka mumigwagwa akuyoobunganya kufumbwa mbobakajana, nibaba balomene abatalomene. Aboobo ŋanda yabwiinga yakazula beenzu mpamu.
“Mwami naakanjila kulanga beenzu, wakabona mwaalumi umwi watakasamide cibaki cabwiinga. 
Mpawo wakati kulinguwe, ‘Mweenzuma, ino wanjila buti muno kotasamide cibaki cabwiinga?’ Walo wakaumuna buyo. 
Mpawo mwami wakati kubabelesi bakwe, ‘Amumwaange kumaboko akumaulu, mumusowele kunze mumudima. Kwalo ooko bantu nkobayoolila akuluma ntwino mukuusa!’ 
Nkaambo baitidwe mbanji pele basalidwe mbace.”
Lino Bafalisi bakainka akulivwiya kuti bamujate mukwaamba kwakwe. 
Bakamutumina basikwiiya babo a Bahelodi, bakati, “O Mwiiyi, tulizi kuti ulaamba ziluleme akwiisya nzila ya Leza mubwini. Tulizi kuti toyoowi muntu naba ni, nkaambo tolangi ciwa cabantu. 
Lino twaambile mboyeeya yebo. Sena kuleelede kutela mitelo ku Muleli Mupati waku Loma naa pe?” 
Jesu wakaziba luuni lwabo, eelyo wakati, “Ino nkaambo nzi nimundisunka, nywebo nobasikuupaupa ameso? 
Amunditondezye mali aamutelo.” Nkabela bakamuletela di lyomwe. 
Mpawo Jesu wakati kulimbabo, “Ino mutwe ooyu nguwani, azina lilembedwe mpawo ndilyani?” 
Bakati, “Nzya Muleli Mupati waku Loma.” Mpoonya wakati kulimbabo, “Nkaako amupe Muleli Mupati waku Loma zintu zyakwe, alimwi amupe Leza zintu zya Leza.” 
Bamvwe boobo, bakagambwa kapati, nkabela bakamusiya, bainka.
Mubuzuba oobo mbubonya kwakamusikila Basaduki bamwi, mbambabo aabo baamba kuti bantu tabakooyoobuka kuzwa kubafu. 
Bakaamba kuti, “Mwiiyi, Mozesi wakati, ‘Kuti naa muntu wafwa katajisi bana, munyina uleelede kukwata mukamufu kutegwa amuzyalile bana mufu.’ 
Lino kwakali babunyina bali ciloba mulindiswe. Mupati wakakwata akufwa katajisi bana, wakasiya mukaintu wakwe kumunyina. 
Aboobo awabili, awatatu, boonse bakacita oobo, mane kusikila kuli waciloba. 
Nibakamaninina boonse awalo mukaintu wakafwa. 
Ino mububuke bwabafu, nguni uyooba mulumaakwe muli boonse aabo bali ciloba? Nkaambo boonse bakali mukwete.” 
Pele Jesu wakabaingula kuti, “Mulisweekede, nkaambo tamuzi Malembe noziba nguzu zya Leza. 
Nkaambo kububuke bwabafu tabakwati nikuba kukwatwa, pele bali mbuli bangelo ba Leza. 
Kwaamba zyabubuke bwabafu, sena tiimwakabala eezyo Leza nzyaakamwaambila naakati, 
‘Ndime Leza wa Abulahamu a Izaka, a Jakobo?’ Ngu Leza wabaumi, tali wabafu pe.” 
Bantu banji bakaliko nibakamvwa boobo, bakagambwa kapati akaambo kakwiisya kwakwe.
Ciindi Bafalisi nibakabona kuti wabaumuzya Basaduki bakapangana. 
Nkabela umwi wabo wakamubuzya mubuzyo wakumusunka 
wakati, “O Mwiiyi, ino nguuli mulawo mupati mu Milawo ya Leza?” 
Mpawo wakati kulinguwe, “Uleelede kuyanda Mwami Leza wako amoyo wako woonse, amuuya wako woonse, amiyeeyo yako yoonse. 
Ooyu ngomulawo mupati alimwi ngomutaanzi. 
Awabili uli mbubonya mbuli nguwo. Yanda mweenzinyoko mbubonya mbuli mboliyanda omwini. 
Amilawo eeyi yobilo mpaali milawo yoonse ya Mozesi anjiisyo zyoonse zyabasinsimi.”
Lino Bafalisi kabacibungene, Jesu wakababuzya 
wati, “Ino muyeeya buti zya Munanike wa Leza? Ngwalunyungu lwani?” Bakamwiingula kuti, “Lwa Devedi.” 
Mpoonya wakati kulimbabo, “Nkaambo nzi Devedi, naakanjidwe Muuya wa Leza, wakamwaamba kuti Mwami. Wakati,
‘Mwami Leza wakati ku Mwami wangu,
Kuti naa Devedi kamwiita kuti ‘Mwami’ ino kayi ulaba buti mwanaakwe?” 
Taakwe muntu naba omwe wakakonzya kumwiingula noliba jwi lyomwe. Lino kuzwa buzuba oobo taakwe muntu naba omwe wakacili kumusunka.
Kumane aawo Jesu wakati kumakamu aabantu akuli basikwiiya bakwe,
“Bamayi ba Mulawo a Bafalisi balapandulula milawo ya Mozesi. 
Aboobo amucite akujatisya eezyo nzyobamwaambila. Pele kutali nzyobacita, nkaambo bakambauka buyo, pele tabaziciti pe. 
Balaanga mikuli milemu iiminya kubweza, akwiibikka aamakuko aabantu, pele lwabo beni balakaka kugwasya kubweza naaceya. 
Balacita milimo yabo yoonse kuti babonwe abantu. Balalyaanga tukomo tupati-pati akulampya maaya aazisani zyabo. 
Balayandisya kukkala azyuuno zyabulemu muzikombelo akuyanda busena bwabulemu mumapobwe. 
Balayanda kujuzigwa akulemekwa muzisambalilo akwiitwa kuti mwiiyi kubantu. 
Pele nywebo mutaitwi kuti mwiiyi, nkaambo mulijisi mwiiyi omwe, nywebo nyoonse muli babunyina. 
Alimwi mutaiti muntu naba omwe ansi aano kuti Taata, nkaambo mujisi Uso omwe, ooyo uuli kujulu. 
Alimwi mutaitwi kuti basololi, nkaambo mujisi musololi omwe, ooyo uuli ngo Munanike wa Leza. 
Ooyo mupati aakati kanu abe mubelesi wanu, 
kufumbwa uulisumpula uyoobombezegwa, nkabela kufumbwa uulibombya uyoosumpulwa.
“Pele maawe kulindinywe nobamayi ba Mulawo a Bafalisi basikuupaupa aameso! Mujalila bwami bwakujulu kubantu. Nkaambo nywebo tamubujisi alimwi mulakasya aabo bayanda kunjila. [ 
Maawe kulindinywe nobamayi ba Mulawo a Bafalisi basikuupaupa aameso! Nkaambo mulalya lubono lwabamukabafu alimwi mulweeno mulalampya mipailo yanu. Nkaako muyoojana mulandu mupati.]
“Maawe kulindinywe nobamayi ba Mulawo a Bafalisi basikuupaupa aameso nkaambo muleenda nyendo mulwizi aanyika kuti musandule muntu omwe, kwamana muntu ooyo weelede cisubulo cipati camulilo uutamani kwiinda ndinywe.
“Maawe kulindinywe nobasololi boofu, nimwaamba kuti, ‘Kuti naa umwi wakonkezya aŋanda ya Leza, ukonka cabuyo, pele kuti naa umwi wakonkezya angolida yaŋanda ya Leza ooyo abambe cikonke cakwe.’ 
Nywebo nobasololi boofu bafuba-fuba! Ino ncicili cipati, ngolida naa ŋanda ya Leza eeyo iisalazya ngolida? 
Alimwi mulaamba kuti, ‘Kuti naa umwi wakonkezya acipaililo, ukonka cabuyo pele kuti naa wakonkezya acipego eeco cili acipaililo abambe cikonke cakwe.’ 
Nyweho nobantu boofu! Ino ncicili cipati, cipego naa cipaililo eeco cisalazya cipego? 
Aboobo ooyo uukonka acipaililo ulakonkezya azeezyo zili mpawo. 
Ayooyo uukonka aŋanda ya Leza ulakonkezya azili mumo. 
Ayooyo uukonka kujulu wakonkezya a Leza acuuno cakwe.
“Maawe kulindinywe nobamayi ba Mulawo a Bafalisi, nobasikuupaupa aameso nkaambo mulapa cakkumi catununkilizyo acakulunga cakulya, pele mulaubausya makani mapati aa Milawo ya Leza, mbuli kubeteka akuba aaluse akusyomeka. Eezi muleelede kuzicita kaatakwe cakuubausya zimwi. 
Nywebo nobasololi boofu, mulaibula kazinini pele mulamena nkamela!
“Maawe kulindinywe nobamayi ba Mulawo a Bafalisi, nobasikuupaupa aameso! Nkaambo mulasanzya nkomeki amutiba mpozili anze, kakuli kuti mukati kanu muzwide buyo bunyangi abulyato. 
Nywebo no Bafalisi boofu, amusaangune kusanzya nkomeki moili mukati amutiba kuti anze aalo asalale.
“Maawe kulindinywe nobamayi ba Mulawo a Bafalisi, nobasikuupaupa aameso! Nkaambo muli mbuli zyuumbwe zibikkidwe mulambo zinga kuzilangila aanze nzibotu kapati, pele anikuti mukati zizwide zifuwa zyabantu bakafwa akutasalala koonse. 
Mbubonya oobo anywebo mbomulangika mbuli bantu baluleme kubantu, pele mulindinywe muzwide kuupaupa aameso abusofwaazi.
“Maawe kulindinywe nobamayi ba Mulawo a Bafalisi nobasikuupaupa ameso! Nkaambo mulayaka zyuumbwe zyabasinsimi akubotya zibumbwa zyabaluleme 
mulati, ‘Kuti nitwakaliwo mumazuba aamatata nitwatakabagwasya kujaya basinsimi.’ 
Mbuboobo mbomulipa mulandu, nkaambo mulati muli bana babaabo bakajaya basinsimi. 
Ncibotu, amumanizye mulimo wakatalika bamauso. 
Nywebo nonzoka, nywebo nobacipile, ino muyoocileya buti cisubulo camulilo uutamani? 
Nkaako ndamutumina basinsimi abantu basongo abamayi, bamwi babo muyoobajaya akubakankamina aaciingano. Bamwi muyoobauma muzikombelo zyanu akubapenzya kuzwa mu munzi amunzi. 
Aboobo cisubulo ciyoomusikila akaambo kabantu baluleme boonse bakajaigwa kutalikila kuli Abela mululami, kusikila kuli Zekaliya mwanaa Balakiya, ooyo ngomwakajaya mucikombelo aakati kabusena busalalisya acipaililo. 
Ncobeni, ndamwaambila kuti, cisubulo cazyoonse eezi ciyoosikila bantu basunu.
“Akaka Jelusalemu, Jelusalemu, oojaya basinsimi akubauma mabwe aabo Leza mbatuma kulinduwe! Kanji-kanji ndalikuyanda kubunganya bantu bako antoomwe, mbubonya mbuli nkuku mbwiifukatila bana bayo mumababa pele yebo wakakaka! 
Ncobeni ŋanda njomukombela Leza lyaba tongo. 
Nkaambo ndamwaambila kuti, tamuciyoondiboni alimwi pe, mane mukaambe kuti, ‘Ulilelekedwe uuboola muzina lya Mwami Leza.’”
Lino Jesu naakazwa muŋanda ya Leza kaya bweenda, basikwiiya bakwe bakamutondezya buyake bwaŋanda eeyo. 
Walo wakabaingula kuti, “Tee mwazibona eezi zyoonse? Ncobeni ndamwaambila kuti takukooyoosyaala aawa bbwe atala aalyeenzinyina. Oonse ayookolomonwa.”
Lino Jesu naakakkala aacilundu camisamu ya Oliva basikwiiya bakasika kulinguwe cakusisikizya bati, “Twaambile, ino zintu eezi ziyoocitika lili? Alimwi ncinzi ciyooba citondezyo ca kuboola kwako amamanino aaciindi?” 
Jesu wakabaingula kuti, “Amucenjele kuti muntu atamweeni. 
Nkaambo banji bayooboola muzina lyangu kabati, ‘Ndime Munanike ooyo,’ aboobo bayoolubizya banji. 
Muyoomvwa nkondo ampuwo zyankondo, zili kulaale pele nywebo mutakayoowi. Nkaambo eezi zileelede kusaanguna kucitika pele mamanino tanoosikide pe, 
cisi ciyoolwana acisinyina, abwalo bwami abwaminyina. Kuyooba nzala akuzungaana kwanyika mumasena aandeene. 
Eezi zyoonse ngamatalikilo buyo aamapenzi aali mbuli aamukaintu wamyongwa.
“Eelyo nywebo bayoomunjizya mumapenzi akuyoomujaya. Muyoosulaikwa abantu bamisyobo yoonse akaambo kangu. 
Muciindi eeco banji bayoosiya lusyomo lwabo. Umwi uyooaba umwi akusulana. 
Kuyoosika basinsimi banji babeji, bayoosowa bantu banji. 
Lino akaambo kakuvula kwabubi, luyando lwabantu banji luyoomana. 
Pele ooyo uukakatila mane kumamanino uyoofutulwa. 
Makani Mabotu aabwami bwa Leza ayookambaukwa munyika yoonse, kuti bukabe bumboni kumisyobo yoonse. Ndendilyo mamanino aaciindi nayoosika.
“Muyoobona cisesemyo cibisya eeco cakaambwa amusinsimi Daniyele kuti, ‘Ciliimvwi mubusena busalala’ (ooyo uubala amvwisisye). 
Aabo bali mu Judiya batijile muzilundu. 
Ooyo uuli aciluli ataseluki kuti akagwisye eezyo zili muŋanda yakwe. 
Awalo uuyoojanwa kumuunda atakasowi ciindi cakupilukila kuŋanda kuyoobweza cibaki cakwe. 
Pele maawe kubakaintu baminsi abaabo aabo bali kuyoonyonsya kumazuba aayo! 
Amukombe kuti kutija kwanu kutakabi ciindi camupeyo nikuba Buzuba bwa Kulyookezya butegwa Sabata. 
Nkaambo kuciindi eeco kuyooba mapenzi mapati, aatanabwenwe kuzwa kumalengelo aanyika kusikila sunu, alimwi takukabi aambi aali boobo pe. 
Lino kuti naa aayo mazuba naatakafwiinsigwa, taakwe muntu naba omwe wali kunoyoofutuka, pele Leza uyooafwiinsya mazuba aaya akaambo kabantu mbaakasala. 
Ciindi eeco, kuti naa umwi akati, ‘Bona ngooyu Kilisito!’ naa ‘Nguulya!’ mutakamuzuminini. 
Nkaambo kuyooba balyaamba kuti, ‘Ndime Kilisito,’ alimwi kuyooba bamusinsimi babeji! Bayoocita zitondezyo azintu zigambya, kuti naa kakukonzeka bakacenge aabo Leza mbaakasala. 
Amuswiilile, ndamwaambilila limwi zintu eezi kazitana citika. 
Nkabela kuti naa bantu bakamwaambile kuti, ‘Amuswiilile, Kilisito uli munkanda,’ mutakainki. Kuti naa bakati, ‘Amuswiilile, Kilisito uli muŋanda mwini,’ mutakazumini. 
Nkaambo Mwanaa Muntu uyooboola mbubonya mbuli lulabo mbolulaba kuzwa kujwe akumweka kuyoosikila kumbo. 
Ooko kuli mutunta nkokubungene basikube.
“Mpoonya-mpoonya aakumana mapenzi aamazuba aayo zuba liyoobola, awalo mweezi mbubonya, nyenyezi ziyooloka kuzwa kujulu, azyalo nguzu zyakujulu ziyoozungaana. 
Eelyo kuyoolibonya citondezyo ca Mwanaa Muntu mujulu, nkabela misyobo yoonse yaansi iyoolila, nkaambo bayoobona Mwanaa Muntu kaboola atala aamakumbi anguzu abulemu bupati. Kuyoomvwigwa mweembo mupati kujulu. 
Nkabela walo nayootuma bangelo bakwe kuti bazoobunganye bantu mbaakalisalila kuzwa kumabazu oonse aanyika mboizulwa.
“Amwiiye ciiyo kuzwa kumukuyu. Ciindi mwabona kuti wasyuuka, mulaziba kuti mainza ali aafwiifwi. 
Mbubonya oobo anywebo, ciindi nimuyoobona zintu eezi zyoonse, mukazibe kuti Mwanaa Muntu uli aafwiifwi uli kumulyango. 
Ncobeni ndamwaambila kuti, bantu basunu tabakooyoomaninina kufwa mane zintu eezi zyoonse zikacitike. 
Julu anyika ziyoomana, pele majwi aangu taakooyoomana pe.
“Pele taakwe naba omwe uubuzi buzuba niciba ciindi. Bangelo abalo tabazi, naba Mwanaa Muntu, pele Taata alikke nguuzi. 
Mbubonya mbuli mbukwakabede mumazuba aa Nowa, akuboola kwa Mwanaa Muntu mbokuyooba. 
Nkaambo mumazuba aa Nowa maanzi naatakana paya, bakali kulya akunywa akukwata akukwatisyigwa, mane do buzuba oobo Nowa naakanjila mubwato. 
Taakwe ncibakazi kusikila maanzi naakabalobya boonse. Mbubonya oobo mbokuyooba kukuboola kwa Mwanaa Muntu. 
Kuti kwaakujanika baalumi bobilo mumuunda, umwi uyootolwa umwi wasyaala. 
Kuti kwaakujanika bakaintu bobilo baziya aziyo umwi uyootolwa umwi wasyaala. 
Aboobo amucenjele, nkaambo tamuzi buzuba Mwami wanu naboola. 
Pele amuzibe eeci, nikwakali kuti mwiniŋanda kazi ciindi mubbi naza naakalindila, naatakalekelela ŋanda yakwe kuti idonkolwe. 
Nkaako anywebo muleelede kulibambila, nkaambo muciindi nciconya ncomutayeeyi nazoosika Mwanaa Muntu.
“Ino nguuli mubelesi musongo uusyomeka? Nguyooyo wakabikkwa asimalelo wakwe kuti alange babelesinyina, kuti kabapa zyakulya muciindi ceelede. 
Ulilelekedwe ooyo mubelesi ngwanga simalelo wakwe aboola wajana ucicita oobo. 
Ncobeni ndamwaambila kuti, simalelo wakwe uyoomukkazika kuti abe mulangi walubono lwakwe loonse. 
Pele kuti mubelesi mubi wati, ‘Simalelo wangu wamuka,’ 
kwamana watalika kuuma babalesinyina, kutalika kulya, kunywa abakolwi, 
simalelo wamubelesi ooyo uyooboola mubuzuba mbwatamulangili aciindi ncatazi. 
Uyoomusubula, akumusowela ooko kujanwa basikuupaupa aameso. Ooko bantu bayoolila akuluma ntwino mukuusa.”
Mwanaa Muntu aakuboola mubwami bwakwe ciyooba mbuli cakacitika kubasimbi aaba: “Kwakali basimbi bali kkumi bakabweza malambe aabo, akuunka kuyoocinga sibwiinga. 
Muli baaba bosanwe bakali bafuba-fuba, pele bamwi bosanwe bakalicenjede. 
Ciindi bafuba-fuba nibakabweza malambe aabo, taakwe nibakabwezelezya mafuta aakkwana. 
Pele basongo bakabwezelezya nsazi zyamafuta aamalambi aabo. 
Nkaambo kakuti sibwiinga wakamuka kuboola, boonse bakafukula boona. 
Lino aakati kamasiku kwakamvwigwa kuyobeka kwakuti, ‘Amuswiilile sibwiinga waboola! Amuzwe mukamucinge!’ 
Aboobo basimbi aabo boonse bakabuka, bayasya malambi aabo. 
Nkabela basimbi bafuba-fuba bakati kubasongo, ‘Amutwaabile aswebo kaka mungwimba aanu nkaambo malambi eesu azima!’ 
Pele basimbi basongo bakaingula kuti, ‘Ambweni kuti twamwaabila tatutizulile. Nkaako kamuya kubasambazi mukalyuulile.’ 
Nkabela kabacuula, sibwiinga wakasika. Mpawo aabo bakalibambilide bakanjila anguwe mupobwe lyabwiinga, eelyo mulyango wakajalwa. 
Lino musule aabo basimbi bakasika abalo, bamwaambila sibwiinga bati, ‘Mwami, Mwami tujulile.’ 
Walo wakabaingula kuti, ‘Ncobeni, nsimwizi pe.’” 
Jesu wakati, “Mulindilile nkaambo tamuzi ciindi Mwanaa Muntu nayooboola.” 
“Ziyoocitika ciindi eeco zili mbuli muntu umwi wakabweza lweendo lwakuya kucisi cimwi. Katana talika wakaita babelesi bakwe akubaabila lubono lwakwe. 
Umwi wakamupa zyuulu zyosanwe zyamali, wabili wakamupa zyuulu zyobilo, watatu cuulu comwe. Boonse wakabaabanya ncobakonzya. Amane wakainka. 
Ooyo wakatambula zyuulu zyosanwe wakainka waakwaabelesya akujana mpindu, eelyo wakajana azimwi zyuulu zyosanwe. 
Mbubonya awalo wabili wakajana mpindu yazyuulu zyobilo. 
Pele watatu, wakaya waakusya muvu akusisa mali aasimalelaakwe. 
“Lino nikwakainda ciindi cilamfu simalelo wababelesi aabo wakaboola wabaita kuti bamupandulwide mbubakabelesya mali aayo. 
Ooyo wakatambula zyuulu zyosanwe wakaza waleta mpindu yazyuulu zyosanwe wakati, ‘O Mwami, wakandipa zyuulu zyosanwe zyamali. Bona ndijisi mpindu njindakajana yazyuulu zyosanwe.’ 
Simalelaakwe wakati kulinguwe, ‘Wacita kabotu omubelesi mubotu, uusyomeka, wasyomeka kuzice, lino ndakubikka kuti ulange zinji. Njila usekelele amwami wako.’ 
Ooyo wakatambula zyuulu zyobilo wakaza wati, ‘O Mwami, wakandipa zyuulu zyobilo. Bona ndijisi ampindu njindakajana yazyuulu zyobilo.’ 
Simalelaakwe wakati kulinguwe, ‘Wacita kabotu omubelesi mubotu uusyomeka, wasyomeka kuzice, lino ndakubikka kuti ulange zinji. Njila usekelele amwami wako.’
“Lino ayooyo wakatambula cuulu comwe wakaza wati, ‘O Mwami ndakalizi kuti yebo uli muntu muyumu moyo. Ulatebula mpootakasyanga akubungika mpootakaminza. 
Aboobo ndakayoowa, ndakainka akuyoosisa mali aako. Nkooko ngaaya!’ 
Pele simalelaakwe wakamwiingula kuti, ‘Yebo omubelesi mubi mutolo! Tee kayi wakaziba kuti ndatebula aawo mpindatakasyanga akubungika aawo mpindatakaminza? 
Nkaambo kaako wakeelede kubikka mali aangu mumaanza aabasimpindu kutegwa ndaboola nzootambule mpindu yangawo. 
Nkaako mumunyange cuulu camali ncaakapegwa mucipe kuli yooyo uujisi zyuulu zili kkumi. 
Nkaambo ooyo uujisi uyooyungizizilwa, nkabela ziyooba zinji pele ooyo uujisi kuce uyoonyangilwa limwi. 
Amumusowe mubelesi uutakwe mulimo ooyu mumudima waanze, nkabela ooko bantu bayoolila akuluma ntwino mukuusa.’
“Lino Mwanaa Muntu nayooboola mubulemu bwakwe, abangelo bakwe boonse bakujulu, uyookkala acuuno cakwe cabwami. 
Nkabela misyobo yoonse iyoobunganyizigwa kulinguwe, uyoobaandaanya bantu, mbubonya mbuli mweembezi mbwazandula mbelele kuzwa kumpongo. 
Uyoobikka mbelele kululyo lwakwe, pele mpongo uyoozibikka kulumwensi. 
Mpoonya Mwami uyooambila baabo bali kululyo lwakwe kuti, ‘Amuboole nywebo nomulelekedwe a Taata, amunjile mubwami mbumwakabambilwa kuzwa kumalengelo aanyika. 
Nkaambo nindakafwa nzala mwakandipa cakulya, nindakafwa nyota mwakandinywisya, nindakali mweenzu mwakanditambula, 
nindakali aacintanda mwakandisamika, nindakali mulwazi mwakandiswaya, nindakali muntolongo mwakandibona.’ 
Nkabela baluleme bayooingula kuti, ‘O Mwami, ndilili nitwakakubona kofwide nzala twakusanina, naa nookafwide nyota twakupa cakunywa? 
Ndilili nitwakakubona koli mweenzu twakutambula kabotu, naa koli aacintanda twakupa cakusama? 
Naa ndilili nitwakakubona koli mulwazi naa muntolongo twazookubona?’ 
Nkabela Mwami uyoobaingula kuti, ‘Ncobeni mbubonya mbuli mbumwakacitila umwi wabakwesu aaba batayeeyelwi kuti mbaani, mwakacitila ndime.’
“Lino uyooambila baabo bali kulumwensi lwakwe kuti, ‘Amuzwe kulindime nywebo nomusinganyizidwe, kamuya mumulilo uutazimi ngwabambilidwe Saatani abangelo bakwe. 
Nkaambo nindakafwa nzala taakwe nimwakandipa cakulya, nindakafwa nyota taakwe nimwakandipa cakunywa, 
nindakali mweenzu taakwe nimwakanditambula, nindakali cintanda taakwe nimwakandipa cakusama, nindakali mulwazi anindakali muntolongo taakwe nimwakandibona.’ 
Mpawo abalo bayooingula kuti ‘O Mwami, ndilili nitwakakubona kofwide nzala naa nyota naa koli mweenzu naa koli aacintanda naa koli mulwazi naa muntolongo pele taakwe nitwakakugwasya?’ 
Mpawo uyoobaingula kuti, ‘Ncobeni mbubonya mbuli mbumwatakacitila umwi wabaaba batayeeyelwi kuti mbaani, taakwe nimwakacitila ndime pe.’ 
Nkabela bayooinka mumapenzi aatamani, pele baluleme bayoonjila mubuumi butamani.”
Lino Jesu naakamana kwaamba makani oonse aaya, wakati kuli basikwiiya bakwe, 
“Mulizi kuti kwainda mazuba obilo kuyooba Pobwe lya Kwiindilila, nkabela Mwanaa Muntu uyooabwa kuti akankaminwe aciingano.”
Eelyo bapaizi basilutwe abapati ba Bajuda bakabungana kubbuwa lyamupaizi mupati, Kayafa. 
Bakazuminana kuti bajane nzila imwi yakujata Jesu cakusisikizya kuti ajaigwe. 
Pele bakati, “Kutaamba ciindi capobwe, nkaambo inga kulaba lupyopyongano akati kabantu.”
Lino Jesu naakali kumunzi wa Betani muŋanda ya Saimoni uutegwa sicinsenda. 
Kwakasika mukaintu umwi kajisi ansazi iizwide mafuta aanunkilila kabotu aadula kapati. Wakaatila amutwe wa Jesu ciindi Jesu naakali kulya. 
Pele basikwiiya nibakabona boobo, bakatongooka bati, “Ino anyonyweedwa nzi mafuta aaya? 
Nkaambo naauzigwa mali manji kaapegwa kubacete.” 
Jesu wakaziba nzibakali kwaamba, eelyo wakati kulimbabo, “Ino mumukatazizya nzi mukaintu ooyu? Wandicitila cintu cibotu. 
Nkaambo lyoonse bacete muli kuli aambabo, pele tamunooli aandime lyoonse pe. 
Eeci cakutila mafuta amubili wangu wacicita kundibambilila kuzikkwa. 
Ncobeni ndamwaambila kuti, koonse ooko nkwaayookambaukwa Makani Mabotu munyika yoonse, mane eeci ncaacita mukaintu ooyu ciyooambwa, kutegwa kabayoomuyeeyela mpawo.”
Nkabela umwi wabali kkumi ababili uutegwa Judasi Isikaliyoti wakainka kubapaizi basilutwe 
akuti kulimbabo, “Ino mulandipa nzi kuti naa ndaaba Jesu kulindinywe?” Bakamupa mali aansiliva aali makumi otatwe. 
Lino kuzwa waawo wakali kuyandaula ciindi cibotu cakumwaaba.
Lino mubuzuba butaanzi bwapobwe lya Cinkwa Citakwe Mimena basikwiiya bakasika kuli Jesu bati, “Nkukuli nkoyanda kuti tukakubambile Pobwe lya Kwiindilila kuti ulye?” 
Jesu wakati, “Kamuya mumunzi kulindaba, mukaambe kuti kulinguwe, Mwiiyi wati, ‘Ciindi cangu cili aafwiifwi. Ndiyanda kulya pobwe kuŋanda yako antoomwe abasikwiiya bangu.’” 
Nkabela basikwiiya bakacita mbubonya mbuli Jesu mbwaakabalailila. Bakabamba cilalilo ca Pobwe lya Kwiindilila.
Nikwakaba kumangolezya Jesu abasikwiiya bakwe bali kkumi ababili bakali kulya. 
Lino kabacilya wakati, “Ncobeni ndamwaambila kuti, umwi wanu ulandaaba.” 
Bamvwe boobo basikwiiya bakausa kapati, eelyo bakatalika kumubuzya omwe omwe kuti, “Sena ndime O Mwami?” 
Walo wakati, “Nguwenya ooyu ngwesunsa aawe mumutiba nguuti ndaabe. 
Mwanaa Muntu uyoofwa mbubonya mbuli mbokulembedwe anguwe. Pele akomena mapenzi ayooba kumuntu ooyo uutaabe Mwanaa Muntu! Nicakabota kuli nguwe naatakazyalwa.” 
Mpawo Judasi ooyo wakamwaaba wakabuzya kuti, “Sena ndime O Mwami?” Walo wakati kulinguwe, “Waamba.”
Lino nibakacili kulya, Jesu wakabweza cinkwa wakalumba, wacikomona, akucipa kuli basikwiiya bakwe wati, “Mubweze, mulye, nkaambo ooyu ngomubili wangu.” 
Eelyo wakabweza nkomeki, nkabela naakamana kulumba Leza wakiipa mbabo, wati, “Amunywe nyoonse. 
Nkaambo oobu mbulowa bwangu bwacizuminano cipya, bwatililwa banji kuti zinyonyoono zilekelelwe. 
Ndamwaambila kuti, nsiciyoonywi limbi musinza wansaansa mane do kubuzuba mbwentikanywe andinywe mubwami bwa Taata.”
Eelyo nibakamana kwiimba lwiimbo, bakainka ku Cilundu camisamu ya Oliva.
Mpoonya Jesu wakati kulimbabo, “Nywebo nyoonse mulatyompwa masiku aano akaambo kandime, nkaambo kulilembedwe kuti, ‘Nzoouma mweembezi, nkabela butanga bwa mbelele buyoomwaikizyanya.’ 
Pele ndaakubusigwa njoomusaangunina kuya ku Galilii.” 
Mpawo Pita wakati kulinguwe, “Nikuba kuti boonse bakusiye mebo nsikookusiya pe.” 
Jesu wakati kulinguwe, “Ncobeni ndakwaambila kuti, masiku aaya ngoonya, mukombwe katanalila, ulanditama ziindi zyotatwe.” 
Pita wakati kulinguwe, “Nikuba kuti ndifwe anduwe, nsikookutama.” Mbubonya oobo mbubakaamba basikwiiya bamwi boonse.
Mpawo Jesu wakainka abasikwiiya bakwe kubusena bwiitwa kuti Getesemani, eelyo wakati kuli mbabo, “Amukkale aano, ndaya kuya nkakombe.” 
Jesu wakatolelela Pita abana ba Zebedii bobilo. Mpoonya wakatalika kuusa akukatazigwa. 
Wakati kulimbabo, “Moyo wangu uluuside kapati abuusu bwalufu. Amusyaale aano mulangile andime.” 
Jesu wakaya kumbele buniini wakavuntama, wakomba wati, “Taata, kuti naa kakukonzeka, eeyi nkomeki yamapenzi aiindilile. Nikuba bobo, kutabi mbuli kuyanda kwangu, pele akukabe mbuli kuyanda kwako.” 
Ucimana wakasika kuli basikwiiya bakwe, wajana baloona. Wakati kuli Pita, “Sena nywebo tamukonzyi kulangila andime kwaoola lyomwe buyo? 
Amulangile akukomba kuti mutanjili mumasunko. Moyo ncobeni ulayandisisya, pele mubili wabula nguzu.”
Jesu wakainka lwabili, waakukomba wati, “Taata, kuti naa nkomeki eeyi itandiindilili, pele njinywe alucitwe luyando lwako.” 
Amane wakasika kuli basikwiiya, wabajana baloona nkaambo bakafwide ŋonzi. 
Aboobo wakabasiya alimwi, wainka akuyookomba lwatatu, kaamba majwi ngoonya buyo. 
Kumane wakainka kuli basikwiiya bakwe akuti kulimbabo, “Sena mucoona akulyookezya? Ciindi casika, Mwanaa Muntu waabwa mumaanza aabasizibi. 
Amunyamuke tweende. Ngooyu sikundaaba ulaafwiifwi.”
Jesu kacaambaula, Judasi umwi wabali kkumi ababili wakasika. Wakaza ankamu mpati yabantu kaijisi mapanga ankoli. Eeyi nkamu yakatumwa, yakazwa kubapaizi basilutwe abapati ba Bajuda. 
Lino sikumwaaba wakabapede citondezyo cakuti, “Ooyo ngwenjoomyonta ngonguwe, mukamujate.” 
Eelyo wakasika kuli Jesu wati, “Wabonwa, Mufundisi!” Mpawo wakamumyonta. 
Jesu wakati kulinguwe, “Mweenzuma, cita ncoozida.” Mpawo bakavumpa Jesu bamujata. 
Umwi wabaabo bakali aa Jesu wakasomona panga lyakwe, wakakwezula kutwi kwa muzike wamupaizi mupati. 
Mpoonya Jesu wakati kulinguwe, “Bweedezya panga lyako mumukutu walyo, nkaambo boonse babelesya panga bayoonyonyoonwa apanga. 
Sena uyeeya kuti nsikonzyi kukumbila Taata kuti anditumine ndilyonya ono zyuulu-zyuulu zyabangelo? 
Naa ndacita boobo, ino inga zyacitika buti zilembedwe mu Malembe?” 
Amane Jesu wakati kunkamu yabantu aabo, “Nkaambo nzi mwazikundijata amapanga ankoli mbuli kuti ndimubbi? Buzuba abuzuba ndali kukkala muŋanda ya Leza nkenjiisya, pele taakwe nimwakandijata. 
Pele eezi zyoonse zyacitika kutegwa zibe mbubonya mbobakalemba basinsimi.” Mpoonya boonse basikwiiya bakamumwaika akutija.
Bantu aabo bakajata Jesu bakamutola kuli Kayafa mupaizi mupati, ooko bamayi ba Mulawo abapati ba Bajuda nkobakabungene. 
Pita wakali kutobela aalaale mane kuyoosikila kubbuwa lyamupaizi mupati. Wakanjila mukati, wakkala antoomwe abalindizi kuti abone citicitike. 
Bapaizi basilutwe antoomwe ababetesi bapati boonse bakasola kuyandaula bumboni bwakubejelezya Jesu kutegwa bamujaye. 
Pele taakwe nibakabujana, nikuba kuti bakamboni babeji banji bakasika akumubejelezya. Kumamanino kwakasika bantu bobilo 
bakati, “Ooyu wakali kuti, ‘Mebo ndakonzya kumwaya ŋanda ya Leza akwiiyakulula mumazuba otatwe buyo.’” 
Mupaizi mupati wakanyamuka akwaamba kuti, “Sena unyina cakwaamba kumakani aaya ngobakwaamba?” 
Pele Jesu wakaluumwide wi. Mpawo mupaizi mupati wakati kulinguwe, “Ndakwaambila muzina lya Leza muumi kuti ukonke kuti naa nduwe Munanike, Mwanaa Leza?” 
Mpawo Jesu wakati kulinguwe, “Waamba. Pele ndamwaambila kuti kuzwa lino muyoobona Mwanaa Muntu kakkede kujanza lyalulyo lya Singuzu muyoomubona alimwi kaboola amakumbi aakujulu.” 
Mpoonya mupaizi mupati wakazapaula cisani cakwe akuti, “Usampaula Leza, ino tuciyandila nzi bumboni bumbi? Kayi mwalimvwida mbwaaamba? 
Ino muyeeya buti?” Mpawo bakaingula kuti, “Uleelede kufwa.” 
Eelyo bakamuswida mate kubusyu, bamuuma nkabela bamwi bakamubakula 
bati, “Twaambile yebo O Munanike wa Leza. Ino nguni wakuuma?”
Lino Pita wakalikkede anze mulubuwa. Nkabela umwi musimbi wakamusikila akuti kulinguwe, “Ayebo wakali aa Jesu waku Galilii.” 
Pita wakatama kabamvwide boonse wakati, “Nsicizi ancoamba pe.” 
Nkabela kayanda kuti azwide aanze, aumwi musimbi wakamubona, wakati kuli baabo mbaakaimvwi limwi, “Ooyu mwaalumi awalo wakali aa Jesu waku Nazaleta.” 
Alimwi Pita wakatama cakukonka kuti, “Masimpe ooyu muntu nsimwizi.” 
Nikwakainda kaindi kaniini aabo bakaimvwi kooko bakasika akuti kuli Pita, “Ncobeni, ayebo uli umwi wabo, nkaambo mwaambo wako ulakuyubununa.” 
Mpawo wakatalika kukonka akuti, “Ncobeni ooyu muntu nsimwizi pe.” Mponya aawo mukombwe wakalila. 
Nkaako Pita wakaibaluka jwi ndyaakaamba Jesu lyakuti, “Mukombwe katanalila unoonditamide ziindi zyotatwe.” Nkabela Pita wakazwida anze waakulila kapati.
Lino nibwakaca, bapaizi basilutwe boonse abapati ba Bajuda bakapangana kuti bajaye Jesu. 
Nkabela bakaanzya Jesu akumutola, bamupa mumaanza aa Pilato mweendelezi, wakazwa ku Loma.
Lino Judasi ooyo wakamwaaba, naakabona kuti Jesu wapegwa mulandu walufu, wakeempa akuboozya mali aansiliva aali makumi otatwe kubapaizi basilutwe akubapati ba Bajuda wati, 
“Ndabisya kwaaba muntu uutakwe mulandu.” Balo bakaamba kuti, “Ino tutyani swebo? Makani aako omwini.” 
Judasi wakasowa mali aansiliva ansi muŋanda ya Leza, wakazwa, wainka waakulisina. 
Bapaizi basilutwe nibakabweza mali aansiliva aayo bakati, “Takweelede kuti twaabike muciyobwedo, nkaambo mali aamalowa.” 
Aboobo bakabuzyanya, bamane bakaauzya muunda wamubumbi, kuti kabazikkila mumo beenzu. 
Nkaako ooyo muunda ucitegwa muunda wamalowa ambuli sunu. 
Mpoonya cakacitika eeco cakaamba musinsimi Jelemiya naakati, “Eelyo bakabweza mali aansiliva aali makumi otatwe, muulo wayooyo wakabikkilidwe muulo a Baisilayeli, 
nkabela bakaula muunda wamubumbi mbubonya mbuli Mwami Leza mbwaakandilailila.”
Lino bakaimika Jesu kumbele lyamweendelezi, mweendelezi wakamubuzya kuti, “Sena ndonduwe Mwami wa Bajuda?” Jesu wakati kulinguwe, “Waamba.” 
Pele nibakamutamikizya bapaizi basilutwe abapati ba Bajuda taakwe naakaingula pe. 
Mpawo Pilato wakati kulinguwe, “Sena totumvwide twaambo toonse ntobakwaamba?” 
Pele taakwe naakamwiingula, niliba ijwi lyomwe buyo, aboobo mweendelezi wakagambwa kapati.
Ciindi ca Pobwe lya Kwiindilila mweendelezi wakalizibide kubaangunwida bantu, kufumbwa mwaange ooyo ngubakayanda. 
Ciindi eeco kwakali umwi mwaange wakalaampuwo mbi, uutegwa Balabbasi. 
Nibakabungene, Pilato wakati kulimbabo, “Ino nguni ngomuyanda kuti ndimwaangunwide, Balabbasi antela Jesu uutegwa Munanike wa Leza?” 
Nkaambo wakalizi kuti akaambo kamunyono bakamuleta kulinguwe. 
Pilato naakakkede acuuno calubeta, mukaintu wakwe wakatumya jwi kulinguwe lyakuti, “Utabi ncocita amuntu ooyo mululami, nkaambo ndapenga kapati akaambo kanguwe muciloto.” 
Lino bapaizi basilutwe abapati ba Bajuda bakakombelezya bantu kuti bakumbile Balabbasi, Jesu ajaigwe. 
Alimwi mweendelezi wakati kulimbabo, “Ino nguuli aakati kabo bobilo ngomuyanda kuti ndimwaangunwide?” Bakati, “Balabbasi.” 
Pilato wakati kulimbabo, “Ino mmucite buti Jesu uutegwa Munanike?” Boonse bakati, “Akankaminwe aciingano.” 
Mpawo wakati “Ino kayi, mbubi nzi mbwaacita?” Bakoongololesya kabati, “Akankaminwe aciingano.”
Aboobo Pilato naakabona kuti taakwe cintu ncaakali kukonzya kucita, akuti kuyanda kuba lupyopyongano wakabweza maanzi akusamba mumaanza bantu kabalangilide wati, “Nsikwe mulandu wabulowa bwamuntu ooyu uululeme. Amucite ncomuyanda nobeni.” 
Lino bantu boonse bakavuwa kuti, “Naa mulandu uube kulindiswe akubana besu.” 
Nkabela wakabaangunwida Balabbasi, naakamana kukwabbauzya Jesu wakamwaaba kuti akankaminwe aciingano.
Mpoonya basilumamba bakanjizya Jesu muŋanda ya mweendelezi akubunganya mpi yoonse yazinguluka Jesu. 
Mpawo bakamusamununa akumusamika jansi lisalala pyu. 
Bakaluka musini wamamvwa bamusamika kumutwe, akumufumbatisya lubu mujanza lyalulyo. Eelyo bakamufugamina bamusabwida bati, “Wabonwa O Mwami wa Bajuda.” 
Nkabela bakamuswida mate, eelyo bakabweza lubu bamuumya amutwe. 
Nibakamana kumuseka, bakamusamununa jansi eelyo, bamusamika zisani zyakwe mwini, bakamutola kuyoomukankamina aciingano.
Lino nibakazwa bakajana mwaalumi uutegwa Saimoni uuzwa ku Sailini. Mwaalumi ooyu bakamusungilizya kuyumuna ciingano ca Jesu. 
Nibakasika kubusena butegwa Gologota, “Nkokwaamba kuti, Busena bwakapapa kamutwe” 
bakamupa waini uuvweledwe ndulwe kuti anywe, pele naakalabila wakakaka kunywa. 
Lino nibakamukankamina aciingano, bakaabana zisani zyakwe akati kabo kwiindila mukuuma cisolo. 
Mpoonya bakakkala ansi bamulindilila nkukonya ooko. 
Atala aamutwe wakwe bakalemba majwi aatondezya ncibakamujaila, aati, “Ooyu ngu Jesu Mwami wa Bajuda.” 
Aawo kwakali bambwidwe babbi bobilo, umwi kululyo umwi kulumwensi. 
Bantu bakali kwiinda aawo bakali kugunya-gunya mitwe, 
baamba bati, “Wali kuti ulakonzya kumwaya ŋanda ya Leza akwiiyakulula mumazuba otatwe. Nkooko kolifutula lwako omwini, kuti koli Mwanaa Leza koseluka aciingano.” 
Mbubonya oobo abalo bapaizi basilutwe abamayi ba Mulawo alimwi abapati ba Bajuda bakamuseka bakati, 
“Wakali kufutula bamwi, pele walo takonzyi kulifutula. Tee ngo Mwami wa Isilayeli, aaseluke kuzwa aciingano kuti tumuzuminine. 
Ulasyoma muli Leza akwaamba kuti, ‘Ndi Mwanaa Leza.’ Leza aamununune, kuti naa kamuyanda.” 
Abalo babbi bakabambwidwe aciingano bakali kumusampaula mbubonya buyo.
Lino nikwakaba aacilungu-lungu kusikila aacilangankumo kwakali mudima uusiya mbi koonse-koonse. 
Nicatikakkwane maola otatwe Jesu wakoongolola ajwi pati wati, “Eli, Eli lama sabakatani?” Nkokuti, “Leza wangu, Leza wangu, wandisiila nzi?” 
Bamwi babo bakaimvwi munsi-munsi nibakamvwa boobo bakati, “Ooyo muntu wiita Elija.” 
Umwi wabo wakatijaana, wabweza nsinsa, wiizuzya ndulwe, wiibikka alubu, wamupa kuti anywe. 
Pele bamwi bakati, “Mulindile, tubone naa Elija ulasika kuzoomufutula.” 
Alimwi Jesu wakoompolola ajwi pati, eelyo wakafwa.
Mpoonya-mpoonya cisitilizyo camuŋanda ya Leza cakayauka muzibeela zyobilo, kuzwa ajulu do ansi. Nyika yakazungaana kapati, myaala yakaanduka. 
Zyuumbwe zyakajaluka, nkabela bantu banji bakali kusyoma Leza bakabuka kuzwa kubafu. 
Bakazwa muzyuumbwe, eelyo Jesu naakabuka kuzwa kubafu, bakainka mumunzi uusalala oomo mubakabonwa abantu banji.
Lino silutwe wabasilumamba abaabo mbaakali aabo kulangilila Jesu, nibakabona kuzungaana kwanyika azyakacitika, bakayoowa kapati bati, “Ncobeni, ooyu wali Mwanaa Leza.”
Alaale kwakali bakaintu banji, bakali kulangilila. Mbambabo bakali kutobela Jesu kuzwa ku Galilii akumugwasya. 
Akati kabo kwakali Maliya waku Magadala, a Maliya banyina Jemusi a Josefa, alimwi abanyina bana ba Zebedii.
Lino nikwakaba kumangolezya, kwakasika kuli Pilato umwi muntu uutegwa Josefa. Wakali muvubi uuzwa ku Alimatiya, awalo wakali muccilili wa Jesu. 
Muntu ooyu wakakumbila mutumba wa Jesu. Mpawo Pilato wakalailila kuti bamupe mutumba ooyo. 
Mpoonya Josefa, wakauputaila mumulembo uutuba, 
akuulazika mucuumbwe cakwe mwini, cipya ncaakakolwede mumwaala. Wakakunkulisya bbwe pati amulyango wacuumbwe, wainka. 
Maliya waku Magadala a Maliya umwi bakaliko ooko, kabakkede kulangana aacuumbwe.
Nibwakaca mu Buzuba bwa Kulyookezya butegwa Sabata, bapaizi basilutwe a Bafalisi bakabungana kuli Pilato 
akuti, “Mwami, tulayeeya mbuli mubeji uulya mbwaakaamba kacipona wakati, ‘Aakumana mazuba otatwe njoobuka alimwi.’ 
Nkaambo kaako lailila kuti cuumbwe cilindilwe mane kusikila mazuba otatwe ainde. Ambweni inga basikwiiya bakwe bayoosika akumubba, bamana baambile bantu kuti, ‘Wabuka kuzwa kubafu.’ Eelyo lucengo lwabili luyoobija kwiinda lutaanzi.” 
Amvwe boobo Pilato wakati kuli mbabo, “Mulijisi balindizi basilumamba, Kamuya mukacibambisye mbuli mbomukonzya.” 
Aboobo bakainka akuyoocibambisya cuumbwe akusinka-sinka bbwe basiya balindizi.
Lino Buzuba bwa Kulyookezya butegwa Sabata nibwakamana, bucica buyo, mubuzuba butaanzi bwamvwiki Maliya waku Magadala aumwi Maliya bakainka kuyoolanga cuumbwe. 
Mpawo kwakaba muzumo mupati wanyika, nkaambo mungelo wa Mwami wakaseluka kuzwa kujulu, wakasika wakunkulisya bbwe akukkala ali ndilyo. 
Ciwa cakwe cakali mbuli lulabo, zyakusama zyakwe zyakali kutuba buu. 
Akaambo kakuyoowa kapati, balindizi bakakankama akuba mbuli bantu bafwide.
Lino mungelo wakati kubakaintu nibakasika, “Mutayoowi, nkaambo ndilizi kuti muyandaula Jesu wakakankaminwa aciingano. 
Tako kuno, wabuka mbubonya mbuli mbwaakaamba. Kamuza mubone mpaakalede. 
Lino kamuya cakufwambaana mukaambile basikwiiya kuti wabuka kuzwa kubafu, alimwi ulamusaangunina kuya ku Galilii ooko nkomuyoomubonena. Muyeeye mbwindamwaambila” 
Bakaintu bakazwa kufwambaana kucuumbwe kabayoowede ooku kabakondedwe kapati! Bakatijaanina kuyooambila basikwiiya bakwe. 
Jesu wakabaswaana akwaamba kuti, “Mwapona.” Balo bakaswena akumujata kumaulu, bamukomba. 
Mpoonya Jesu wakati kulimbabo, “Mutayoowi, kamuya mukaambile bakwesu kuti baye ku Galilii ooko nkobayoondiswaanganyina kuti tukabonane.”
Lino kabaciya buya, bamwi babalindizi bakanjila mumunzi akwaambila bapaizi basilutwe nzyoonse zyakacitika. 
Nkabela nibakabungana antoomwe abapati akubuzyanya-buzyanya, bakapa basilumamba mali manji, 
bakati, “Amwaambile bantu kuti, ‘Basikwiiya bakwe basika masiku akumubba nitwacili koona.’ 
Kuti naa eeci cimvwigwe kumweendelezi tulamukombelezya kuti mutajani mulandu.” 
Aboobo bakatola mali aayo akucita mbubonya mbuli mbubakalaililwa. Nkabela makani aaya mbwaamwaikide mbubonya oobo aakati ka Bujuda nikuba kusikila sunu.
Lino basikwiiya bali kkumi aumwi bakainka ku Galilii, kucilundu ooko Jesu nkwaakabalaililide. 
Nibakamubona bakamukomba, pele bamwi bakacili kudonaika. 
Mpawo Jesu wakasika akuti kulimbabo, “Ndapegwa nguzu zyoonse kujulu alimwi aansi. 
Nkaambo kaako kamuya mukaiisye bantu bamisyobo yoonse, mukababbapatizye muzina lya Taata alya Mwana alya Muuya Uusalala. 
Mukabaiisye kuti babambe makani oonse ngindamulailila. Mebo ndili aanywebo lyoonse, mane kusikila kumamanino aanyika.”
