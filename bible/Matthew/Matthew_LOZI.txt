Wo, ki ona mukoloko wa lusika lwa Jesu Kreste, ya n'a simuluhile ku Davida wa lusika lwa Abrahama.
Abrahama a pepa Isaka, Isaka a pepa Jakobo, mi Jakobo a pepa Juda ni banyani ba hae. 
Juda a pepa Faresi ni Zara. M'a bona ne li Tamare. Faresi a pepa Esromi, mi Esromi a pepa Arami. 
Arami a pepa Aminadabi, Aminadabi a pepa Naasoni, mi Naasoni a pepa Salumoni. 
Salumoni a pepa Boazi. M'ahe ne li Rahaba. Boazi a pepa Obedi. Ruti ne li yena m'ahe. Obedi a pepa Jese. 
Jese, yena, a pepa Mulena Davida.
Salumoni a pepa Roboami, Roboami a pepa Abia, mi Abia a pepa Asa. 
Asa a pepa Josafati, Josafati a pepa Jorami, mi Jorami a pepa Oziasi. 
Oziasi a pepa Jotami, Jotami a pepa Akazi, mi Akazi a pepa Ezekiasi. 
Ezekiasi a pepa Manase, Manase a pepa Amoni, mi Amoni a pepa Josiasi. 
 Josiasi a pepa Jekonia ni banyani ba hae, nako yeo Maisilaele ha ba iswa kwa Babilona.
Maisilaele ha ba se ba isizwe kwa Babilona, Jekonia a pepa Salatiele, mi Salatiele a pepa Zorobabele. 
Zorobabele a pepa Abiudi, Abiudi a pepa Eliakimi, mi Eliakimi a pepa Azoro. 
Azoro a pepa Sadoki, Sadoki a pepa Akimi, mi Akimi a pepa Eliudi. 
Eliudi a pepa Eliazare, Eliazare a pepa Matani, mi Matani a pepa Jakobo. 
Jakobo a pepa Josefa munn'a Maria, yena m'ahe Jesu ya bizwa Mesia.
Cwale, ku na ni masika a lishumi ka a mane a bashemi ni bana ku zwa ku Abrahama ku t'o fita ku Davida, a lishumi ka a mane hape ku zwa ku Davida ku fita ku yona nako yeo Maisilaele ha ba iswa kwa Babilona, ni a lishumi ka a mane ku zwa fo ku t'o fita kwa nako ya ku pepwa kwa Mesia.
  Ku pepwa kwa Jesu Kreste ku tile ka mukwa wo. Maria, m'ahe, n'a beelelizwe ki Josefa. Pili ba si ka nyalana kale, a ipumana kuli u s'a itwezi, ili ka maata a Moya o Kenile. 
Josefa, ya n'a mu beelelize, ne li mutu ya n'a lukile, mi n'a sa lati ku swabisa Maria fapil'a batu. Cwale a lela ku kauhana ni yena, batu ba sa zibi. 
Ha n'a sa nahana zeo, lingeloi la Mulena la taha ku yena kwa buloko, mi la li, “Josefa, mwan'a Davida, u si ke wa saba ku ikungela Maria, kuli a be musal'a hao, kakuli h'a itwezi ki ka maata a Moya o Kenile. 
 U ka pepa mwana wa mushimani mi wena u ka mu beya libizo la Jesu, kakuli u ka pilisa sicaba sa hae kwa libi za bona.”
Zeo kaufela za ezahala kuli ku talelezwe ze ne bulezwi ki Mulena ka mupolofita, ha n'a ize, 
 “Kalibe u ta itwala, mi u ta pepa mwana wa mushimani ya ta bizwa Emanuele,” kikuli Mulimu u na ni luna.
Cwale Josefa ha s'a pasumuka, a eza sina mw'a n'a bulelezwi ki lingeloi la Mulena, mi a nyala Maria. 
 Kono n'a si ka kopana ni yena ha ku pepwa mwan'a hae wa mushimani, mi Josefa a mu beya libizo la Jesu.
Jesu n'a pepezwi mwa munzi wa Betelehema, mwa naha ya Judea, Heroda ha n'a li mulena. Ha s'a pepilwe, banna ba ba ne ba itutile za linaleli ba taha mwa Jerusalema ku zwa kwa upa. 
Ba buza, ba li, “U kai mwana ya sa z'o pepwa, ya swanezi ku ba Mulena wa Majuda? Lu boni naleli ya hae ha i taha kwa upa, mi lu til'o mu kubamela.”
Mulena Heroda h'a utwa cwalo a filikana hahulu, mi batu ba mwa Jerusalema kaufela ba bilaela ni bona. 
A kopanya baprisita ba bahulu kaufela ni Baluti ba Mulao mi a ba buza, a li, “Kanti Mesia u lukela ku pepelwa kai?”
Ba mu alaba, ba li, “Mwa Betelehema, munzi wa mwa Judea, kakuli s'a ñozi mupolofita ki se,
  ‘Wena, Betelehema wa mwa naha ya Judea,
Cwale Heroda a bizeza ba ba butali kwa mukunda, mi a t'o ba buzisisa nako ye ne i bonahezi naleli. 
A ba luma kwa Betelehema, a li, “A mu zamaye, mu y'o batisisa ka tokomelo za mwana yo. Mi ha mu se mu mu fumani, mu ni zibise kuli ni y'o mu kubamela ni na.”
Ha ba se ba utwile z'a n'a bulela mulena, ba funduka, mi mwa nzila ba bona naleli yona yeo ye ne ba boni kwa upa. Ya ba etelela ku fitela i t'o yema fahalimw'a sibaka mw'a n'a inzi mwana. 
Ha ba bona naleli, ba nyakala ka tabo ye tuna hahulu. 
Ba kena mwa ndu, mi ba bona mwana ni Maria m'ahe. Ba kubama ni ku kandelela. Cwale ba kwalula mikotana ya bona, mi ba mu fa limpo, ili gauda, insense ni mira.
Mulimu kiha ba lemusa, kwa buloko, kuli ba si ke ba kutela ku Heroda, mi ba kutela habobona ka nzila i sili.
Ba ba butali ha ba se ba fundukile, lingeloi la Mulena la iponahaza ku Josefa kwa buloko, mi la li, “Zuha, u nge mwana ni m'ahe, mi u sabele kwa Egepita. U y'o ina kwateñi, ku fitela ha ni ta ku bulelela kuli u kute, kakuli Heroda u ka bata mwana kuli a mu bulaye.”
Josefa kiha zuha, a nga mwana ni m'ahe, mi a funduka busihu ku ya kwa Egepita. 
A y'o ina koo, ku fitela Heroda ha s'a shwile. Zeo za ezahala kuli ku petahale ze ne bulezwi ki Mulena ka mupolofita, ze li, “Ni bizize Mwan'a ka mwa naha ya Egepita.”
Heroda ha s'a lemuhile kuli ba ba butali ne ba mu pumile, a halifa hahulu. A laela kuli bana ba bashimani kaufela ba lilimo ze peli ni kwatasi ba mwa Betelehema ni mwa silalanda seo ba bulaiwe, ka ku latelela z'a n'a utwile ku ba ba butali bakeñisa nako ye n'e bonahalile naleli.
Kamukwaocwalo, z'a n'a bulezi mupolofita Jeremia za ezahala, ze li,
  “Muhuwo u utwahalile mwa Rama,
Heroda ha s'a shwile, lingeloi la Mulena la iponahaza ku Josefa kwa buloko mwa Egepita, mi la li, 
“Zuha, u nge mwana ni m'ahe, mi u kutele ni bona kwa naha ya Isilaele, kakuli ba ba ne ba bata ku bulaya mwana ba shwile.” 
Josefa kiha zuha, a nga mwana ni m'ahe, mi a kutela kwa naha ya Isilaele.
Kono ha s'a utwile kuli Arkelausi ki yena ya yolile ndat'ahe Heroda, ku ba mulena wa Judea, Josefa a saba ku kutela kwateñi. Ha s'a filwe litemuso ze ñwi kwa buloko, a ya mwa naha ya Galilea. 
 A y'o yaha mwa munzi o bizwa Nazareta. Kwa ba cwalo kuli ze ne ba bulezi bapolofita li petahale, ha ne ba ize, “U ka bizwa Munazareni.”
Ka nako yeo Joani Mukolobezi a taha, mi a kala ku kutaza mwa matakanyani a Judea. 
 N'a li, “A mu bakele libi za mina kakuli Mubuso wa Lihalimu s'o li fakaufi!”
  Joani ki yena ya n'a bulelwa ki mupolofita Isaya, ha n'a li,
  Siapalo sa Joani ne si ezizwe ka boya bwa kamele, mi n'a itamile lukanda lwa litalo mwa teka. N'a pila nzie ni linosi la mwa naheñi. 
Batu ba Jerusalema, ba naha ya Judea kaufela, ni ba naha ye bapani ni Nuka ya Jordani kamukana, ne ba taha ku yena. 
Ne ba ipulela libi za bona fapil'a batu, mi Joani n'a ba kolobeza mwa Nuka ya Jordani.
  Joani h'a bona Bafalisi ni Basaduki ba bañata ba taha ku yena ku t'o kolobezwa, a li ku bona, “Yela mina, bana ba linoha! Ki mañi ya mi bulelezi kuli mu ka kona ku banduka kwa buhali bwa Mulimu bo bu ka tuha bu taha? 
Mu eze likezo ze ka bonahaza kuli mu bakezi libi za mina. 
 Mi mu si ke mwa hupula kuli mwa kona ku itatula ka ku bulela feela kuli, ‘Ndat'a luna ki Abrahama.’ Batili! Na mi bulelela kuli Mulimu wa kona ku nga macwe a, ni ku ezeza fateñi Abrahama bana! 
 Silepe si se si lukisizwe sa ku pumisa mibisi ya likota. Kota kaufela ye sa beyi miselo ye minde i ka lemiwa ni ku nepelwa mwa mulilo. 
Na, ni mi kolobeza ka mezi ku bonisa kuli mu bakile, kono ya ka taha mwamulaho wa ka, u ka mi kolobeza ka Moya o Kenile ni ka mulilo. Ki yo mutuna ku ni fita, mane ha ni swaneli nihaili ku lwala makatulo a hae. 
 U sweli liselo la ku fefulisa mwa lizoho la hae, mi u ka fefula bubeke ku bu kauhanya kwa muuku. U ka beya buloto mwa lituli la hae, ni ku cisa muuku ka mulilo o sa timi!”
Ka nako yeo, Jesu a zwa mwa naha ya Galilea, a taha ku Joani kwa Jordani ku t'o kolobezwa ki yena. 
Kono Joani a lika ku hana, a li, “Na, ki na ya swanezi ku kolobezwa ki wena, cwale wena hape u taha ku na!”
Kono Jesu a mu alaba, a li, “U lumele kuli ku be cwalo ka nako ye. Ka ku eza cwalo, kihona lu ka eza linto kaufela z'a bata Mulimu.” Mi Joani a lumela.
Jesu a sin'o kolobezwa, a omboka. Honafo, lihalimu la kwaluluha, mi a bona Moya wa Mulimu, u shulumukela fahalimw'a hae sina liiba. 
 Mi linzwi le li zwa kwahalimu la li, “Yo, ki Mwan'a ka ye ni lata, ye ni katelwa hahulu.”
  Honafo, Moya o Kenile wa isa Jesu mwa naheñi ku y'o likwa ki Satani. 
Ha s'a inzi mazazi ni masihu a mashumi a mane a nz'a itima lico, Jesu a lapa. 
Muliki a taha ku yena, mi a mu bulelela, a li, “Haiba u Mwan'a Mulimu luli, laela macwe ao kuli a fetuhe mahobe.”
 Jesu a alaba, a li, “Ku ñozwi kuli, ‘Mutu h'a koni ku pila ka buhobe feela, kono u pila ni ka linzwi lifi ni lifi l'a bulela Mulimu.’ ”
Cwale Satani a isa Jesu mwa Munzi o Kenile, mi a mu beya fa muongola wa Tempele. 
A li ku yena, “Haiba u Mwan'a Mulimu luli, ikwiseze fafasi, kakuli ku ñozwi kuli,
  Jesu a mu alaba, a li, “Ku ñozwi hape kuli, ‘U si ke wa lika Mulena Mulimu wa hao.’ ”
Cwale Satani a mu isa fa lilundu le litelele hahulu, mi a mu bonisa mibuso kaufela ya lifasi ni butuna bwa yona. 
A li ku yena, “Ni ta ku fa zona ze kaufela, haiba u kubama mi wa ni lapela.”
  Cwale Jesu a mu alaba, a li, “Zwa, Satani! Kakuli ku ñozwi kuli, ‘Kubamela Mulena Mulimu wa hao, mi u sebeleze yena a nosi!’ ”
Satani kiha mu siya, mi mangeloi a taha ku Jesu, a mu sebeleza.
  Jesu h'a utwa kuli Joani n'a beilwe mwa tolongo, a ya kwa Galilea. 
 H'a si ka y'o ina mwa Nazareta, kono a y'o pila mwa Kapernauma munzi o fa likamba la Lisa la Galilea, mwa naha ya Zebuloni ni Nafetali. 
Ku ezahalile cwalo kuli ku petahale z'a n'a bulezi mupolofita Isaya, ha n'a ize,
  “Naha ya Zebuloni, naha ya Nafetali,
Sicaba se si pila mwa lififi
  Ku zwa nako yeo, Jesu a kala ku luta, a nz'a li, “Mu bakele libi za mina, kakuli Mubuso wa Lihalimu u s'o li fakaufi!”
Jesu ha n'a nz'a zamaya fa munanga wa Lisa la Galilea, a bona mutu ni munyan'a hae, ba ba ne ba li mandui, ili bo Simoni ya n'a bizwa Pitrosi ni munyan'a hae Andreasi. Ne ba yamba mwa lisa ka kanyandi. 
Jesu a li ku bona, “Mu ni latelele, mi ni ta mi luta ku yamba batu.” 
Kapili-pili ba siya tunyandi twa bona, mi ba mu latelela.
A zwelapili, mi a bona Jakobo ni munyan'a hae Joani, bana ba Zebedea. Ba ne ba li mwa mukolo ni ndat'a bona Zebedea, ba nze ba onga tunyandi twa bona. Jesu a ba biza. 
Kapili-pili ba siya mukolo ni ndat'a bona, ba mu latelela.
  Jesu n'a zamaya mwa Galilea kaufela, a nz'a luta batu mwa masinagoge a bona. N'a bulela Litaba ze Nde za Mubuso wa Mulimu a nz'a folisa batu kwa matuku ni buyanga bwa bona kamukana. 
Libubo la hae la hasanela mwa naha ya Siria kaufela, mi batu ba tisa ku yena ba ba ne ba kula matuku a mifuta-futa, ba ba ne ba kenezwi ki maswenyeho, ba ba ne ba na ni madimona, ba kanono, ni ba ba ne ba omelezi luñañali, mi Jesu a ba folisa kaufela. 
Batu ba mu latelela ka buñata. Ne ba zwa mwa Galilea, mwa sibaka sa Minzi ye Lishumi, mwa Jerusalema, mwa Judea ni mwa naha ye mwabuse bwa Jordani.
Jesu h'a bona buñata bwa batu, a kambama fa lilundu. A ina fafasi, mi balutiwa ba hae ba sutelela ku yena. 
Kih'a kala ku ba luta, a li,
“Ba na ni limbuyoti ba ba ikutwa bubotana mwa moya, kakuli Mubuso wa Lihalimu ki wa bona!
  “Ba na ni limbuyoti ba ba lila, kakuli Mulimu u ta ba omba-omba!
  “Ba na ni limbuyoti ba ba ishuwa, kakuli ba ta amuhela z'a sepisize Mulimu!
  “Ba na ni limbuyoti ba ba lakaza hahulu ku eza ze latwa ki Mulimu, kakuli Mulimu u ta ba fa maata a ku peta takazo ya bona!
“Ba na ni limbuyoti ba ba na ni musa ku ba bañwi, kakuli Mulimu u ta ba ni musa ku bona!
  “Ba na ni limbuyoti ba ba na ni pilu ye kenile, kakuli ba ta bona Mulimu!
“Ba na ni limbuyoti ba ba batiseza batu kozo, kakuli Mulimu u ta ba biza bana ba hae!
  “Ba na ni limbuyoti batu ba ba nyandiswa kabakala ku eza ze latwa ki Mulimu, kakuli Mubuso wa Lihalimu ki wa bona!
  “Mu na ni limbuyoti batu ha ba mi lwahaka ni ku mi nyandisa ni ku mi tameleza bumaswe bwa mifuta-futa, kakuli mu balateleli ba ka. 
 Mu tabe mi mu nyakalale kakuli mu bulukezwi mupuzo o mutuna mwa lihalimu. Ki mo ne ku nyandiselizwe bapolofita ba ba ne ba itangetile.
  “Mina, mu lizwai la lifasi. Kono lizwai haiba li sampuka, li ka natifiswa kañi? Ha li sa na tuso konji ku latelwa kwande koo li ka y'o hatikelwa ki batu.
  “Mu liseli la lifasi. Munzi o yahilwe fa lilundu ha u koni ku patwa. 
 Ha ku na mutu ya ka tumbula lampi mi a i kwahela ka tubana, bakeñisa ku i beya fa ngandaleza, kuli i kone ku bonisa ba ba mwa ndu kamukana. 
 Kamukwaoswana, liseli la mina li swanezi ku monyehela batu, kuli ba bone misebezi ya mina ye minde, mi ba lumbeke Ndat'a mina ya kwa lihalimu.
“Mu si ke mwa hupula kuli ni til'o felisa Mulao wa Mushe ni tuto ya Bapolofita, batili! Ha ni si ka t'o li felisa kono ni til'o li kondisa. 
 Mu hupule nto ye! Lihalimu ni lifasi li si ka fela kale, ha ku na nto ni ye kana kamba nihaiba katakunyana feela ka Mulao ka ka ta sinyeha konji lika kaufela ha li se li petahalile. 
Hakulicwalo, ya ka tula nihaili o munyinyani wa milao yeo, mi a luta ba bañwi ku eza cwalo, u ta ba yo munyinyani mwa Mubuso wa Lihalimu. Kono ya ka buluka Mulao, mi a luta ba bañwi ku eza cwalo, u ta ba yo mutuna mwa Mubuso wa Lihalimu. 
Cwale na mi bulelela, ni li, mu ka kona ku kena mwa Mubuso wa Lihalimu feela ha mu ka eza se si latwa ki Mulimu, mi mu si eza hande ku fita mo ba si ezeza Baluti ba Mulao ni Bafalisi.
  “Mu utwile kuli baikale ne ba bulelezwi cwana, ‘U si ke wa bulaya mutu. Ya ka bulaya kaufela u ka tiswa fapil'a muatuli.’ 
Kono na, na mi bulelela kuli mutu kaufela ya ka halifela mwanahabo u ka tiswa fa katulo. Ya ka li ku yena, ‘Ha u na tuso wena!’ u ka tiswa fa kuta. Ya ka li ku yena, ‘U sikuba wena!’ u ka swanelwa ki lyangalilo la lihele. 
Cwalehe, mwendi u fa mpo ya hao ya hao fa katala ku Mulimu, mi kihona u hupula kuli mwanahenu u ku nyemezi. 
Siya mpo ya hao honafo fapil'a katala, mi u kutele kapili ku mwanahenu, mu y'o kutisana lipilu. Kihona u ka kuta, u ise mpo ya hao ku Mulimu.
“Haiba mutu a ka ku zekisa, mi a ku isa kwa kuta, u utwane ni yena kapili, mu si ka fita kale kwa kuta, kakuli ha mu se mu fitile, u ka ku beya mwa mazoho a muatuli, yena a ku beye mwa mazoho a mapokola, mi u kenyiwe mwa tolongo. 
Na ku bulelela, u ka ina mwateñi ku fitela u lifa ngwee ya mafelelezo ya tifo ya hao.
  “Mu utwile kuli ne ku bulezwi cwana, ‘U si ke wa buka.’ 
Kono na, na mi bulelela kuli mutu ufi kamba ufi ya talima musali, mi a mu lakaza, u s'a bukile kale ni yena mwa pilu ya hae. 
 Haiba liito la hao la silyo li ku fosisa, u li longole, mi u li latele kwahule, kakuli i ka ba hande ha u ka sinyehelwa ki silama si li siñwi feela sa mubili wa hao, ku fita kuli mubili wa hao kaufela u nepelwe mwa lyangalilo. 
 Mi haiba lizoho la hao la silyo li ku fosisa, u li pume, mi u li latele kwahule, kakuli i ka ba hande ha u ka sinyehelwa ki silama si li siñwi feela sa mubili wa hao, ku fita kuli mubili wa hao kaufela u nepelwe mwa lyangalilo.
  “Ne ku bulezwi hape kuli, ‘Ya leleka musal'a hae u swanezi ku mu fa liñolo la telekano.’ 
 Kono na, na mi bulelela kuli haiba munna a leleka musal'a hae, ka libaka lifi kapa lifi konji linyalo la bona ha ne li si ka mulao, munna yo u mu fetula mubuki haiba a nyalwa ki u sili hape. Mi ni yena munna ya nyala musali ya lelekilwe wa buka.
  “Mu utwile hape kuli ne ku bulelezwi baikale kuli, ‘U si ke wa tula sepiso ya hao, kono u eze z'o itamile ka zona fapil'a Mulena.’ 
 Kono na, na mi bulelela kuli mu si ke mwa konka nihaiba hanyinyani ha mu sepisa. Mu si ke mwa konka nihaiba ka lihalimu, kakuli ki lubona lwa Mulimu. 
 Mu si ke mwa konka nihaiba ka lifasi, kakuli ki sipula sa mahutu a hae, kapa ka Jerusalema, kakuli ki munzi wa Mulena yo mutuna. 
Mu si ke mwa konka ni ka litoho za mina, kakuli ha mu koni ku fetula lulili nihaili lu lu luñwi, ku lu eza busweu kapa bunsu. 
Mu bulele feela, mu li, ‘Eni,’ kapa ‘Batili.’ Se si ekezwa kwateñi si zwa ku Ya Maswe.
  “Mu utwile kuli ne ku bulezwi kuli, ‘Liito ka liito, ni liino ka liino.’ 
Kono na, na mi bulelela kuli mu si ke mwa kutiseza mutu ya mi foselize bumaswe. Haiba mutu a ku bakula kwa lilama la kwa silyo, u mu tuhele, a ku bakule ni ku la nzohoto cwalo. 
Mi haiba mutu a ku isa kwa kuta, ku y'o ku zekisa bakeñisa hembe ya hao, u mu tuhele, a ngelele ni jansi ya hao. 
Mi haiba mutu a ku hapeleza ku lwala mutiyo wa hae sibima si li siñwi, u mu lwalele ona libima ze peli. 
Mutu h'a ku kupa sika, u mu fe. Mi h'a bata ku kalima sika, u mu kalime.
  “Mu utwile kuli ne ku bulezwi cwana, ‘Lata wahenu, mi u toye ya ku toile!’ 
Kono na, ni li, ‘Mu late lila za mina, mi mu lapelele ba ba mi nyandisa. 
 Haiba mu eza cwalo mu ka ba luli bana ba Ndat'a mina ya kwa lihalimu. Kakuli yena u pazuliseza ba ba maswe ni ba bande lizazi la hae, mi u neliseza ba bande ni ba ba maswe pula ya hae ka ku swana. 
Haiba mu lata feela ba ba mi lata, ki ufi mupuzo o mu ka libelela ku Mulimu? Ni bona batelisi ba eza cwalo! 
Mi haiba mu lumelisanga feela bahabo mina, mu fita cwañi ba bañwi? Kana bahedeni ha ba ezi cwalo ni bona, nji? 
 Cwalehe, mu be ba ba lukile sina Ndat'a mina ya kwa lihalimu h'a li ya petehile.
  “Mu tokomele kuli mu si ke mwa bonahaza bunde bwa mina kwa nyangela kuli batu ba bone ze mu eza. Haiba mu eza cwalo, ha mu na ku fumana mupuzo ku Ndat'a mina ya kwa lihalimu.
“Cwale, ha u tusa babotana, u si ke wa bonisa batu patalaza s'o eza, sina mo ba ezeza baipi mwa masinagoge ni mwa mikwakwa. Ba eza cwalo kuli ba lumbiwe ki batu. Luli na mi bulelela kuli ba se ba fumani kale mupuzo wa bona! 
Kono wena, ha u tusa babotana, u ba tuseze kwa mukunda kuli nihaiba mulikan'a hao yo mutuna a si ke a ziba s'o eza. 
I be mpo ye sa zibwi ki batu, mi Ndat'aho, ya bona s'o eza kwa mukunda, u ta ku fa mupuzo.
  “Mi ha mu lapela, mu si ke mwa eza sina baipi! Batu bao ba lata ku yema ni ku lapela mwa masinagoge ni mwa manganandila kuli ba bonwe ki batu kaufela. Luli na mi bulelela kuli ba se ba fumani kale mupuzo wa bona. 
Kono wena, ha u lapela, u ye kwa musiyo wa hao, u kwale munyako, mi u lapele Ndat'aho, ya sa bonwi. Mi Ndat'aho ya bona s'o eza kwa mukunda, u ka ku fa mupuzo.
  “Ha mu lapela, mu si ke mwa bulela manzwi a mañata-ñata sina mo ba ezeza bahedeni. Ba hupula kuli Mulimu u ka ba utwa ka ku bulela hahulu. 
Mu si ke mwa swana sina bona, kakuli Ndat'a mina wa ziba se mu tokwa mu si ka si kupa kale. 
Mu lapele ka mukwa wo, mu li,
Ku tahe mubuso wa hao.
U lu fe kacenu lico ze lu tokwa.
U lu swalele bumaswe bo lu ezize, sina luna ha lu swalela ba ba lu foselize.
U lu tuse kuli lu si ke lwa kena mwa miliko,
  “Kakuli haiba mu swalela ba bañwi lifoso za bona, Ndat'a mina ya kwa lihalimu u ka mi swalela ni mina. 
Kono haiba mu sa swaleli lifoso za ba bañwi, fohe Ndat'a mina ya kwa lihalimu h'a na ku mi swalela ni mina.
“Ha mu itima lico, mu si ke mwa sosobanya lifateho sina mo ba ezeza baipi. Ba isinya lipata kuli batu kaufela ba bone kuli ba itima lico. Luli na mi bulelela kuli ba se ba fumani kale mupuzo wa bona. 
 Kono wena, ha u itima lico, u tape kwa pata, mi u kamune milili ya hao. 
U eze cwalo kuli ba bañwi ba si ke ba ziba kuli u itima lico. Ku zibe feela Ndat'aho ya sa bonwi. Mi Ndat'aho ya bona z'o eza kwa mukunda, u ta ku fa mupuzo.
  “Mu si ke mwa ipulukela bufumu mwa lifasi, mo ku na ni mafele ni mafumi a kona ku bu sinya, ni masholi ba ba kona ku punya mandu ni ku uzwa. 
 Kono mu ipulukele bufumu bwa lihalimu, bo bu sa sinywi ki mafele ni mafumi, ni bo bu sa koni ku uzwiwa ki masholi. 
Kakuli pilu ya hao kamita i ka ba koo ku inzi bufumu bwa hao.
“Meeto ki lumonyi lwa mubili. Haiba meeto a hao a bona hande, mubili wa hao kaufela u ka ba mwa liseli. 
Kono meeto a hao h'a sa boni hande, mubili wa hao kaufela u ka ba mwa lififi. Cwale haiba liseli le li inzi ku wena li fetuha lififi, lififi leo li ka ba le lituna cwañi!
“Ha ku na mutu ya kona ku sebeleza malena ba babeli, kakuli u ka toya yo muñwi, mi a late yo muñwi, kapa u ka kuteka yo muñwi, mi a shwaule yo muñwi. Ha ku konahali kuli mu sebeleze Mulimu ni mali.
“Kiha ni mi bulelela kuli, mu si ke mwa bilaela ka ze mu tokwa mwa bupilo bwa mina, i be za ku ca kapa za ku nwa, ni ka za mubili wa mina, ze mu ka apala. Kikuli bupilo ha si bwa butokwa ku fita lico, ni mubili ha si wa butokwa ku fita liapalo? 
A mu bone linyunywani mwa mbyumbyulu. Ha li cali, ha li kutuli, mi ha li buluki lico mwa matuli, kono Ndat'a mina ya kwa lihalimu wa li uta! Kana mina ha mu li fiti hahulu? 
Kana u teñi ku mina ya ka kona ku ekeza nako ya bupilo bwa hae ka ku bilaela ka bona?
“Mi kikabakalañi ha mu bilaela ka za liapalo? A mu bone mayangayanga a mwa naheñi mw'a melela. H'a li sebezi kapa ku ikezeza liapalo. 
 Kono na mi bulelela, ni li, ‘Nihaili Salumoni, ya n'a fumile hahulu mwa bulena bwa hae, n'a si na liapalo ze nde sina le liñwi la ona. 
Ki Mulimu ya apesa cwalo bucwañi bwa mwa naheñi, ili bucwañi bo bu li teñi kacenu, mi habusa bu omile ni ku nepelwa mwa mulilo. Kana a si ke a mi apesa cwalo ni mina, mane ni ku fita? Kanti tumelo ya mina ki ye nyinyani cwañi!’
“Cwalehe, mu si ke mwa bilaela kuli, ‘Lu ka cañi? Lu ka nwañi? Lu ka apalañi?’ 
Kakuli zeo, ki zona ze batiwa hahulu ki bahedeni. Ndat'a mina ya kwa lihalimu u ziba kuli mwa li tokwa zeo kaufela. 
Kono mu bate pili Mubuso wa Mulimu ni ze latwa ki yena, mi u ta mi fa ni ze ñwi kamukana. 
Mu si ke mwa bilaela ka za kamuso, kakuli la kamuso li ka taha ni lipilaelo za lona. Lizazi li likanwa ki ziezi ya lona.
“Mu si ke mwa atula ba bañwi, ili kuli Mulimu a si ke a mi atula ni mina. 
 Mulimu u ka mi atula ka mukwa o mu atula ba bañwi ka ona, mi u ka mi eza mo mu ezeza ba bañwi. 
Kikabakalañi, ha u talima kacwañi ka ka mwa liito la mwanahenu, kono u palelwa ku lemuha musumo o mwa liito la hao? 
U ka bulelela cwañi mwanahenu kuli, ‘Tuhela, ni ku zwise kacwañi ka ka mwa liito la hao,’ wena u nz'o na ni musumo ku la hao? 
Wena, muipi! Zwisa musumo o mwa liito la hao pili, kihona u ka kona ku bona ni ku zwisa kacwañi ka ka mwa liito la mwanahenu.
“Mu si ke mwa fa linja lika ze kenile, li ka swana za mi fetuhela ni ku mi lwanisa. Mu si ke mwa nepela lika za butokwa fapil'a likulube kakuli li ka li hatikela feela.
“Mu kupe, mi mu ta fiwa. Mu bate, mi mu ta fumana. Mu ngongote, mi mu ta kwalulelwa. 
Kakuli mutu kaufela ya kupa wa fiwa, ya bata wa fumana, mi ya ngongota wa kwalulelwa. 
Kana u teñi ku mina ya ka fa mwan'a hae licwe, h'a kupile buhobe. 
Kamba u teñi ya ka mu fa noha, h'a kupile tapi? 
Mbali mina, niha mu li ba ba maswe, mu ziba ku fa bana ba mina lika ze nde, cwale Ndat'a mina ya kwa lihalimu bo! Kihona kuli u ta fa ze nde hahulu ni ku fita ku ba ba mu kupa.
  “Mu ezeze ba bañwi ze mu bata kuli ba mi ezeze zona, kakuli ki sona se si laelwa mwa Mulao wa Mushe ni Bapolofita.
  “Mu kene ka munyako o kumbani, kakuli munyako o liba kwa lifu u atami, ni mukwakwa o liba kwateñi u bunolo, mi ba ba zamaya ku ona ki ba bañata. 
Kono munyako o isa kwa bupilo u kumbani, ni mukwakwa o liba kwateñi u tata, mi ki ba sikai feela ba ba u fumana.
“Mu tokomele bapolofita ba buhata. Ba bonahala sina lingu ha ba taha ku mina, kono mwahali ki maakanyani a pamula. 
 Mu ka ba ziba ka likezo ze ba eza. Mukakani ha u beyi miselo ya veine, mi mukona ha u beyi lifeiga. 
Kota ye nde i beya miselo ye minde, mi kota ye maswe i beya miselo ye maswe. 
Kota ye nde ha i koni ku beya miselo ye maswe, mi kota ye maswe ha i koni ku beya miselo ye minde. 
 Kota kaufela ye sa beyi miselo ye minde ya lemiwa ni ku nepelwa mwa mulilo. 
 Kamukwaocwalo, mu ka ziba bapolofita ba buhata ka likezo za bona.
“Ha si batu kaufela ba ba li ku na, ‘Mulena, Mulena,’ ba ba ta kena mwa Mubuso wa Lihalimu, konji feela ba ba eza se si latwa ki Ndate ya kwa lihalimu. 
Lizazi leo ha li ka fita, ba bañata ba ka li ku na, ‘Mulena, Mulena, lu lutile linzwi la Mulimu ka libizo la hao, mi ka libizo la hao lu lelekile mioya ye maswe ni ku eza limakazo ze ñata!’ 
 Kiha ni ka li ku bona, ‘Ha ni si ka mi ziba ha i sa li. A mu zwe ku na, mina baezalibi!’
“Cwalehe, mutu kaufela ya utwa manzwi a ka, mi a' mamela, u swana ni mutu ya butali ya yahile ndu ya hae fa licwe. 
Mi pula ya nela, linuka za tala, mañungwa a liba ku yona ndu yeo, kono ha i si ka wa kakuli ne i tomilwe fa licwe.
“Kono mutu kaufela ya utwa manzwi a ka, mi a sa a mameli, u swana ni mutu wa sikuba ya yahile ndu ya hae fa lishabati. 
Pula ya nela, linuka za tala, mi mañungwa a liba ku yona ndu yeo, mi ya wa, mi ku wa kwa yona kwa ba sinyehelo ye tuna.”
  Jesu ha s'a felize ku bulela litaba ze, buñata bwa batu ba komokiswa ki mukwa w'a n'a luta ka ona. 
N'a sa swani ni Baluti ba Mulao, kono yena n'a ba luta ka maata.
Jesu a shetumuka fa lilundu, mi a latelelwa ki batu ba bañata. 
Wa mbingwa kih'a taha ku yena, a t'o kubama fapil'a hae, mi a li, “Mulena, ha u lata, wa kona ku ni kenisa.”
Jesu a otolola lizoho, a mu swala mi a li ku yena, “Na lata. U keniswe!” Honafo, mbingwa ya hae ya fela. 
 Jesu a li ku yena, “Utwa! Taba ye, u si ke wa i bulelela mutu, kono u yelele feela ku muprisita, a y'o ku tatuba, mi u zwise mpo ye laezwi ki Mushe ku kolwisa batu kaufela kuli u folile.”
Jesu h'a kena mwa Kapernauma, a katanyezwa ki muzamaisi wa masole, wa Siroma, ya n'a t'o kupa tuso. 
A t'o li, “Muñ'a ka, mubeleki wa ka wa kula, u lobezi mwa ndu, h'a koni ku zamaya mi u nyanda hahulu.”
Jesu a li ku yena, “Ni ka ya, ni y'o mu folisa.”
Kono muzamaisi a li, “Batili, muñ'a ka! Ha ku swaneli kuli u kene mwa ndu ya ka. U laele feela, mi mubeleki wa ka u ka fola. 
 Ni na, ni na ni ba ba ni zamaisa, mi ni na ni masole be ni zamaisa. Ha ni laela yo muñwi, ni li, ‘Zamaya,’ wa ya. Ha ni laela yo muñwi hape, ni li, ‘Taha,’ wa taha. Mi ha ni laela mubeleki wa ka, ni li, ‘Eza se,’ wa si eza.”
Jesu h'a utwa cwalo a komoka hahulu, mi a li ku ba ba ne ba mu latelela, “Luli na mi bulelela, ha ni si ka bona tumelo ye cwana kwa batu kamukana ba Isilaele. 
 Ni mi bulelela niti, ni li, ‘Ba bañata ba ka taha ku zwa kwa upa ni kwa wiko, mi ba ka t'o ina kwa tafule mwa Mubuso wa kwa lihalimu hamoho ni Abrahama, Isaka, ni Jakobo. 
 Kono ba ba ne ba swanela ku ba mwa Mubuso ba ka nepelwa kwande, mwa lififi, koo ba ka y'o lilela ni ku kweca meeno.’ ” 
Jesu kiha li ku muzamaisi, “Zamaya kwa hae, mi s'o lumezi u ka si ezezwa.”
Jesu a ya kwa ndu ya Pitrosi. Mwateñi, a y'o fumana mukwenyan'a Pitrosi, a lobezi, a nz'a kula fibele. 
A mu swala kwa lizoho, mi fibele ya fela. Musali a zuha, mi a kala ku mu lukiseza lico.
Ka swalala, batu ba tisa ku Jesu bakuli ba bañata ba ba ne ba na ni mioya ye maswe. Jesu a lelekisa mioya ye maswe ka linzwi feela, mi a folisa bakuli kamukana. 
 A eza cwalo ku taleleza z'a n'a bulezi mupolofita Isaya, ha n'a ize, “U ngile makulanu mi u lwezi matuku a luna.”
Jesu h'a bona kuli n'a beilwe ki batu ba bañata mwahali, a laela balutiwa ba hae kuli ba silele mwabuse bwa lisa. 
Muluti wa Mulao a taha ku yena, a li, “Muluti, ni ta ku latelela k'o ka ya kaufela.”
Jesu a mu alaba, a li, “Mawawa a na ni misima, ni linyunywani li na ni liyaleto, kono na, Mwan'a Mutu, ha ni na fo ni ka pumulela.”
  Munna yo muñwi, ya n'a li mulutiwa, a li, “Mulena, ni lumelele ni y'o buluka bo ndate pili.”
Kono Jesu a mu alaba, a li, “U ni latelele, mi u tuhele bafu ba buluke bafu ba bona.”
Jesu a kena mwa sisepe, mi balutiwa ba hae ba longana ni yena. 
Kapili-pili kwa zuha liñungwa le lituna mwa lisa, mane mandinda a bata ku kwahela sisepe. Kono Jesu, yena, n'a lobezi. 
Balutiwa ba sutelela ku yena, mi ba mu zusa, ba li, “Lu pilise, Mulena! Lwa shwa!”
Jesu a ba alaba, a li, “Mu sabiswa kiñi? Kanti luli tumelo ya mina ki ye nyinyani!” Cwale a zuha, a kalimela moya ni mandinda, mi kwa kuza ni ku ombela hahulu.
Kaufel'a bona ba komoka, ba li, “Ki mutu ya cwañi yo, ya li mane moya ni mandinda kaufela za mu utwa!”
Jesu a fita mwa naha ya Magadareni, mwabuse bwa lisa, mi a katanyezwa ki banna ba babeli ba ba ne ba zwa fa mayumbelo. Banna bao, ne ba na ni mioya ye maswe, mi ne ba sabisa hahulu, mane ne ku si na mutu ya n'a ka fita ka nzila yeo. 
Ba kala ku huwa, ba li, “U batañi ku luna, wena Mwan'a Mulimu? Kana u til'o lu nyandisa nako i si ka fita kale?”
Fakaufinyana ni fo, ne ku fula mutapi o mutuna wa likulube. 
Mioya ye maswe ya kupa Jesu, ya li, “Haiba u bata ku lu leleka, u lu lumelele kwa mutapi wa likulube wani.”
Jesu a i laela, a li, “A mu zwe.” Cwale ya zwa, mi ya ya kwa likulube. Kapili-pili mutapi kaufela wa matela kwa liñope, wa tulela mwa lisa, mi wa mina.
Balisana ba likulube ba saba, ba matela kwa hae, mi ba y'o talusa litaba zeo kamukana ni se si ezahalile kwa banna ba ba ne ba na ni mioya ye maswe. 
Batu kaufela kiha ba zwa mwa munzi ku y'o katanyeza Jesu, mi ha ba se ba mu boni, ba mu kupa kuli a zwe mwa naha ya bona.
Jesu a longana mwa sisepe, a kutela mwabuse bwa lisa, mi a ya kwa munzi wa habo. 
Ba mu tiseza mutu ya n'a omelezi luñañali, a lobezi fa bulobalo bwa hae. Jesu h'a bona butuna bwa tumelo ya batu bao, a li ku ya n'a omelezi luñañali, “Tiya pilu, mwan'a ka. Libi za hao li swalezwi!”
Cwale, Baluti ba bañwi ba Mulao ba hupula mwa lipilu, ba li, “Mutu yo, u nyefula Mulimu!”
Jesu n'a zibile mihupulo ya bona, mi a li ku bona, “Mu hupulelañi mihupulo ye maswe cwalo? 
Kana se si bunolo ki ku bulela kuli, ‘Libi za hao li swalezwi,’ kamba ku bulela kuli, ‘Yema, u zamaye?’ 
Ni ta mi bonisa kuli na, Mwan'a Mutu, ni na ni maata a ku swalela libi mwa lifasi. Cwale ni bulelela mukuli yo kuli, ‘Yema! U nge bulobalo bwa hao, mi u ye kwa hae.’ ”
Mukuli a zuha, mi a ya kwa hae. 
Batu kaufela ha ba bona cwalo ba saba, mi ba lumba Mulimu ka ku fa maata a cwalo kwa batu.
Jesu a zwa fo, mi ha n'a nz'a zamaya cwalo a bona mutelisi ya n'a bizwa Mateu, a inzi mwa ofisi ya hae. A li ku yena, “Ni latelele!”
  Jesu ha n'a ca lico mwa ndu ya Mateu, batelisi ba bañata ni baezalibi cwalo ba t'o ina fa tafule hamoho ni yena ni balutiwa ba hae. 
Bafalisi ha ba bona cwalo, ba buza balutiwa ba hae, ba li, “Kikabakalañi muluti wa mina h'a ca ni batelisi ni baezalibi cwalo?”
Jesu a ba utwa, mi a li, “Ba ba pila hande ha ba tokwi ñaka. Ba ba mu tokwa ki ba ba kula. 
 A mu zamaye, mu y'o bata taluso ya taba ye, ‘Ha ni bati litabelo za lifolofolo, kono ni bata musa.’ Kakuli ha ni si ka t'o biza ba ba lukile, kono ni til'o biza baezalibi.”
Cwale balutiwa ba Joani Mukolobezi ba taha ku Jesu mi ba mu buza, ba li, “Kikabakalañi, luna ni Bafalisi ha lu itimanga lico hañata, kono balutiwa ba hao, bona, ha ba ezi cwalo ni hanyinyani?”
Jesu a ba alaba, a li, “Kana mu hupula kuli ba ba memilwe kwa sinawenga ba ka swaba munyali h'a nz'a sa inzi ni bona? Batili! Kono nako i ka taha munyali h'a ka zwiswa ku bona. Fohe kihona ba ka itima lico.
“Ha ku na mutu ya ka lukela simanahani se sinca fa siapalo sa kale, kakuli simanahani seo si ka pazula siapalo, mi lisuba li ka ekezeha ku fita pili. 
Mi hape, ha ku selwi waine ye nca mwa lihwana za kale. Ha ku ka ezwa cwalo, lihwana li ka pazuha, mi waine i ka suluha ni lihwana li ka sinyeha. Waine ye nca i selwa mwa lihwana ze nca, mi ka nzila ye cwalo, waine ni lihwana za bulukeha hande.”
Jesu ha n'a sa ba bulela zeo, kiha ku taha nduna wa Mujuda. A t'o kubama fapil'a hae, mi a li, “Mwan'a ka wa musizana kihona a sa z'o shwa hona fa, kono u tahe, u t'o beya lizoho la hao fahalimw'a hae mi u ka pila.”
Jesu a yema, mi a mu latelela ni balutiwa ba hae.
Musali yo muñwi, ya n'a kulile mweya lilimo ze lishumi ka ze peli, kih'a taha kwamulaho wa Jesu, mi a t'o swala kwa mungundo wa siapalo sa hae. 
N'a bulela mwa pilu, a li, “Haiba ni ka swala feela kwa siapalo sa hae, ni ka fola.”
Jesu a itemuna, a mu bona mi a li, “Tiya pilu, mwan'a ka! Tumelo ya hao i ku folisize.” Mi ka yona nako yeo musali a fola.
Cwale Jesu h'a fita kwa ndu ya nduna, a bona ba ba ne ba opela lipina za maswabi ni ba ba ne ba filika-filika. 
A li ku bona, “A mu zwele kwande, kaufel'a mina! Musizana h'a si ka shwa. U lobezi feela!” Kaufel'a bona ba kala ku mu sheununa. 
Batu ha ba se ba zwiselizwe kwande, Jesu a kena mw'a n'a lobalizwe musizana, a mu swala kwa lizoho, mi musizana a zuha. 
Taba yeo ya tuma mwa silalo seo kaufela.
Jesu h'a zwa mo, libofu ze peli ba mu latelela. Ba huwa, ba li, “U lu utwele butuku, Mwan'a Davida!”
Jesu ha s'a keni mwa ndu, libofu ba taha ku yena. Jesu a ba buza, a li, “Kana mwa lumela kuli na kona ku eza cwalo?”
Cwale Jesu a ba swala fa meeto, mi a li, “Ku ezahale ku mina sina mo mu lumelela!” 
Mi meeto a bona a tutubuluha. Jesu a ba laela ka tata, a li, “Mu tokomele kuli taba ye i si ke ya zibwa ki mutu.”
Kono ba ya, mi ba y'o hasanya litaba za Jesu mwa naha.
Ba sa z'o funduka feela, kwa tiswa ku Jesu mutu ya n'a sa koni ku bulela kakuli n'a na ni moya o maswe. 
Jesu a sa z'o leleka moya wo, simumu a kala ku bulela. Batu kaufela ba komoka hahulu, ba li, “Ha lu si ka be lwa bona nto ye cwalo mwa Isilaele!”
  Kono Bafalisi ba li, “Ki mulen'a mioya ye maswe ya mu fa maata a ku leleka mioya yeo!”
  Cwale Jesu a zamaya a potela minzi ni minzinyana. A luta mwa masinagoge a bona, a bulela Litaba ze Nde za Mubuso wa Mulimu, mi a folisa batu kwa matuku ni makulanu a mifuta-futa. 
 H'a bona buñata bwa batu, a ba shwela makeke, kakuli ne ba katezi, ba zielehile, ba swana sina lingu ze si na mulisana. 
 Cwale a li kwa balutiwa ba hae, “Kutulo ki ye tuna luli, kono bakutuli ki ba banyinyani. 
Kabakaleo, mu lapele muñ'a kutulo kuli a lume bakutuli ba bañata ku t'o kutula.”
Jesu a biza balutiwa ba hae ba lishumi ka ba babeli, mi a ba fa maata a ku leleka mioya ye maswe ni maata a ku folisa matuku ni makulanu kamukana. 
Ki wo mukoloko wa mabizo a baapositola ba lishumi ka ba babeli. Wa pili ki Simoni ya bizwa Pitrosi, ni munyana'a hae Andreasi, Jakobo ni munyan'a hae Joani ili bana ba Zebedea. 
Ki Filipi ni Bartolome, Tomasi ni Mateu mutelisi, Jakobo mwan'a Alfea ni Tadea. 
Ki Simoni Mukanana, ni Judasi Isikariota, ili yena ya kile a beteka Jesu.
Jesu a luma batu bao ba lishumi ka ba babeli, ka litaelo ze, a li, “Mu si ke mwa ya kwa manaha a balicaba kamba mwa munzi ufi ni ufi o mwa naha ya Samaria. 
Kono mu ye sihulu kwa lingu ze latehile za sicaba sa Isilaele. 
 Mu ye, mu kutaze, mu li, ‘Mubuso wa Lihalimu u s'o li fakaufi!’ 
Mu folise bakuli, mu zuse ba ba shwile, mu folise ba mbingwa, mi mu leleke mioya ye maswe. Mu filwe feela, mu sa lifi, cwale mu fane feela ni mina, mu sa libeleli ku lifiwa. 
Mu si ke mwa lwala mali a gauda, a silivela, kamba a kopa mwa lipokoto za mina. 
 Mu si ke mwa lwala mufaho ha mu li mwa musipili, kamba ku lwala hembe ya bubeli, kamba makatulo, kamba mulamu. Mubeleki u lukela ku fiwa s'a tokwa.
“Ha mu fita mwa munzi, kamba mwa munzinyana, mu kene mwateñi, mu bate ya ka tabela ku mi amuhela, mi mu ine ku yena ku fitela ha mu funduka. 
Ha mu ka kena mwa ndu, mu bulele, mu li, ‘Kozo i be ni mina.’ 
Haiba batu ba ba mwateñi ba mi amuhela, tumeliso ya mina ya kozo i ine ku bona, kono ha ba sa mi amuheli, tumeliso ya mina mu i kutise. 
 Mi haiba mu fita mwa ndu kamba mwa munzi mo ba sa mi amuheli kamba ku teeleza ku ze mu bulela, mu funduke, mi ha mu zwa, mu tutule maluli a kwa mahutu a mina. 
 Luli na mi bulelela kuli, ka Lizazi la Katulo, Mulimu u ta shemuba hahulu batu ba Sodoma ni Gomora ku fita batu ba munzi wo!
  “A mu bone! Ni mi luma sina lingu mwahal'a maakanyani. Hakulicwalo, mu be ni butali sina linoha, mi mu ishuwe sina maiba. 
 Mu tokomele kakuli batu ba ka mi tama ni ku mi isa kwa likuta, mi ba ta mi shapa mwa masinagoge a bona. 
Mu ka zekiswa fapil'a babusi ni malena kabakala ka, ili kuli mu kone ku bulela Litaba ze Nde za Mulimu fapil'a bona ni fapil'a balicaba cwalo. 
Ha ba ta mi zekisa, mu si ke mwa bilaela ka se mu ka bulela, ni kuli mu ka si bulela cwañi. Mu ta fiwa se mu ka bulela ka yona nako yeo. 
Kakuli ha si mina ba ba ta bulela kono ki Moya, o zwa ku Ndat'a mina, o' ta mi bulelisa.
  “Batu ba ta bulaisa banabahabo bona, mi bashemi ba ta eza cwalo kwa bana ba bona. Bana ba ta lwanisa bashemi ba bona ni ku ba bulaisa. 
 Batu kaufela ba ta mi toya kabakala ka. Kono ya ka tundamena, mane ku isa kwa mafelelezo, u ka piliswa. 
Ha ba mi nyandisa mwa munzi o muñwi, mu sabele ku o muñwi. Ni mi bulelela niti, ni li, ‘Ha mu na ku feza musebezi wa mina mwa minzi kaufela ya Isilaele, na, Mwan'a Mutu, ni si ka fita kale.’
  “Ha ku na mulutiwa ya fita muluti wa hae. Ha ku na mutanga ya fita mulen'a hae. 
 Ku lukile, mulutiwa h'a ka swana ni muluti wa hae, ni mutanga h'a ka swana ni mulen'a hae. Haiba muñ'a ndu a ka bizwa Beelzebule, lubasi lwa hae lu ka bizwa ka mabizo a maswe ku fita leo!
  “Hakulicwalo, mu si ke mwa saba batu! Se si kwahezwi kaufela si ta kwahululwa, mi kunutu kaufela i ta zibahala. 
Se ni mi bulelela mwa lififi, mu si bulele mwa liseli. Se mu utwile kwa mukunda, mu si bulele mu nze mu yemi fa lituwa za mandu. 
Mu si ke mwa saba ba ba bulaya mubili, ba sa koni ku bulaya moya, kono mu sabe Mulimu, ya kona ku bulaya hamoho mubili ni moya mwa lyangalilo. 
Kana ha ku lekiswi litaha ze peli ka ngwee i liñwi? Nihakulicwalo, ha ku na nihaili taha i liñwi feela ye ka wela fafasi Ndat'a mina a sa lati. 
Haili ka mina bo, mane ni milili ya kwa litoho za mina i balilwe kamukana. 
Cwalehe, mu si ke mwa saba. Mina mu ba butokwa ku fita litaha ze ñata!
“Mutu kaufela ya ka lumela patalaza kuli ki wa ka, ni na, ni ka mu eza cwalo ku Ndate ya kwa lihalimu. 
 Kono mutu kaufela ya ka ni latula fapil'a batu, ni na, ni ka mu latula cwalo fapil'a Ndate ya kwa lihalimu.
“Mu si ke mwa hupula kuli ni tisize kozo mwa lifasi, batili. Ha ni si ka tisa kozo, kono ni tisize sabule. 
 Ni tezi ku t'o fapanya bana ni bo ndat'a bona, bana ba basizana ni bo m'a bona, basali ni makwenyan'a bona ba basali. 
Mi lila za mutu i ta ba bona banahahabo luli.
“Mutu kaufela ya lata hahulu ndat'ahe kamba m'ahe ku fita na, h'a ni swaneli. Ya lata hahulu mwan'a hae wa mushimani kamba wa musizana ku fita na, h'a ni swaneli ni yena. 
 Ya sa lwali sifapahano sa hae ni ku ni latelela, h'a ni swaneli. 
 Mutu kaufela ya ta lika ku babalela bupilo bwa hae u ka sinyehelwa ki bona, kono ya ka sinyehelwa ki bupilo bwa hae kabakala ka u ka bu fumana.
  “Mutu kaufela ya mi amuhela, wa ni amuhela ni na. Ya ni amuhela, u amuhela cwalo ni yena ya ni lumile. 
Ya amuhela mupolofita wa Mulimu kakuli ki mupolofita wa Mulimu, u ka fumana mupuzo o lukela mupolofita ya cwalo. Ya amuhela mutu ya lukile kakuli ki ya lukile, u ka fumana mupuzo o lukela mutu ya lukile. 
Kaniti na mi bulelela kuli mutu kaufela ya ka fa nihaiba komoki ya mezi a bata ku yo munyinyani wa balutiwa ba ka, kabakala kuli ki mulutiwa wa ka, luli u ta fumana mupuzo wa hae.”
Jesu ha s'a felize ku fa balutiwa ba hae ba lishumi ka ba babeli litaelo zeo, a zwa mwa sibaka seo, a y'o luta ni ku bulela Linzwi la Mulimu mwa minzi ye fakaufi.
Joani Mukolobezi h'a utwa za misebezi ya Kreste, a nz'a li mwa tolongo, a lumela ku yena balutiwa ba hae ba bañwi. 
Ba mu buza, ba li, “U lu bulelele, kana ki wena ya n'a bulelwanga ki Joani kuli wa taha, kamba lu libelele yo muñwi hape?”
Jesu a ba alaba, a li, “Mu y'o bulelela Joani ka ze mu utwa ni ze mu bona. 
 Libofu za bona, lihole za zamaya, ba mbingwa ba foliswa, bo susu ba utwa, ba ba shwile ba zuswa, mi Litaba ze Nde za Mubuso wa Mulimu li bulelelwa babotana. 
U na ni litohonolo ya si ke a sitatala ka na!”
Balutiwa ba Joani ba sa z'o funduka feela, Jesu a bulela ka Joani kwa nyangela ye ne li teñi, a li, “Ha ne mu ile ku Joani h'a li mwa naheñi, ne mu libelela ku y'o bona sika mañi? Kana ne li lutaka lo lu nyanganyiswa ki moya? 
Ne mu il'o bona nto mañi? Kana ne li mutu ya n'a apezi liapalo ze buheha? Batu ba ba apala ze cwalo ba pila mwa mandu a bulena! 
Cwale mu il'o bona sika mañi? Mupolofita, nji? Ee, na mi bulelela kuli mane mu boni ya fita mupolofita. 
 Kakuli ku ñozwi cwana bakeñisa Joani, ‘Ki yo, numwana wa ka, ku bulela Mulimu. Ni ka mu luma fapil'a hao ku y'o ku lukiseza nzila.’ 
Kaniti na mi bulelela kuli, Joani Mukolobezi ki yo mutuna ku fita batu kaufela ba ba pilile fafasi! Nihakulicwalo, yo munyinyani ka ku fitisisa mwa Mubuso wa Lihalimu ki yo mutuna ku yena. 
 Ku zwa f'a kalezi Joani ku bulela Linzwi la Mulimu ku fita nako ye, Mubuso wa Lihalimu u lwanisizwe ka buhali, mi ba ba buhali ba lika ku u hapa. 
Mulao wa Mushe ni bapolofita kaufela, ku fitela Joani h'a taha, ba bulezi ka za Mubuso. 
 Haiba mu lata ku lumela linzwi la bona, Joani ki yena Elia, yo ku taha kwa hae ne ku bulezwi pili. 
Ya na ni lizebe, a utwe!
“Cwalehe, batu ba nako ye ni ka ba swanisa niñi? Ba swana sina banana ba ba inzi fa patelo, ba huwelezana ba nze ba li, 
‘Lu mi lizelize lipina za mikiti ya manyalo, kono ha mu si ka bina! Lu opezi lipina za maswabi, kono ha mu si ka lila!’ 
Joani u tile a sa ci lico, a sa nwi, mi batu ba li, ‘Wa pulumuka!’ 
Na, Mwan'a Mutu, ni tile nze ni ca ni ku nwa, mi batu ba li, ‘A mu bone mutu yo! Ki mutu wa micomibi ni cakolwa, mi ki mulikan'a batelisi ni baezalibi!’ Nihakulicwalo, butali bwa Mulimu bu pakiwa ki likezo za bona.”
Cwale Jesu a kala ku omanya minzi mw'a n'a ezelize buñata bwa limakazo za hae, kakuli ne i si ka baka. 
 A li, “U na ni bumai, wena Korazini! U na ni bumai, ni wena Betsaida! Kakuli kambe limakazo ze ezelizwe ku mina ne li ezelizwe mwa Tire ni Sidoni, batu bao kambe ki kale ba apala masaka ni ku itamba mulola wa fa liiso ku bonisa kuli ba bakile! 
Ki lona libaka ha ni li ku mina kuli, ka Lizazi la Katulo, Mulimu u ka ba ni musa kwa batu ba Tire ni Sidoni ku fita ku mina! 
 Mi haili ka wena Kapernauma! Kana n'o bata ku ipahamiseza kwahalimu? U ka nepelwa fafasi, mane mwa lyangalilo! Kakuli kambe limakazo ze ne ezelizwe ku wena ne li ezelizwe mwa Sodoma, kambe munzi wo u sa li teñi ni kacenu! 
 Kiha ni li ku wena, ‘Ka Lizazi la Katulo Mulimu u ka ba ni musa kwa Sodoma ku fita ku wena.’ ”
Honafo, Jesu a li, “Oho Ndate, Mulena wa lihalimu ni lifasi, ni itumela ku wena ha u patululezi ba ba si ka ituta litaba z'o patezi ba ba butali ni ba ba itutile. 
Ee, Ndate, ku cwalo kakuli ki mo n'o latela.
  “Ndate u ni file lika kaufela. Ha ku na ya ziba Mwana konji Ndate, mi ha ku na ya ziba Ndate konji Mwana, ni bao Mwana a lata ku ba sinulela yena.
  “A mu tahe ku na, mina kaufela ba ba katalisizwe ki milwalo ye bukiti, mi ni ta mi katulusa. 
 Mu nge joko ya ka, mu itwese yona, mi mu itute ku na kakuli ni na ni musa, ni wile pilu, mi mu ta fumanela mioya ya mina pumulo. 
Joko ya ka i bubebe, mi mulwalo wa ka ha u na bukiti.”
  Ha ku si ka fita nako ye telele Jesu n'a zamaya mwahal'a masimu a mabele, ili ka Lizazi la Pumulo. Balutiwa ba hae ne ba shwile tala. Cwale ba kala ku loba makunka ni ku ca bubeke. 
Bafalisi h'a ba bona cwalo, ba li ku Jesu, “A ku bone, balutiwa ba hao ba eza se si sa lumelelwi ki Mulao wa luna ka Lizazi la Pumulo!”
  Jesu a ba alaba, a li, “Kana ha mu si ka bala s'a n'a ezize Davida ni batu ba hae zazi le liñwi ha ne ba shwile tala? 
 A kena mwa ndu ya Mulimu, mi yena ni batu ba hae ba ca linkwa ze ne bulukezwi Mulimu, nihaike ne ku sa lumelezwi kuli ba ce kwa linkwa zeo. Linkwa zeo ne li swanela ku ciwa ki baprisita feela. 
 Kamba ha mu si ka bala mwa Mulao wa Mushe kuli, ka la Pumulo, baprisita ba mwa Tempele ba tulanga milao ya Lizazi la Pumulo, kono nihakulicwalo ha ba na mulatu? 
Cwale, na mi bulela niti, ni li, ‘Hona mo ku na ni nto ye tuna ku fita Tempele!’ 
 Kambe mu zibile hande-nde se si taluswa ka ze ñozwi, ze li, ‘Ni bata musa. Ha ni bati litabelo za lifolofolo,’ ne mu si ke mwa atula ba ba si na mulatu. 
Kakuli na, Mwan'a Mutu, ni Mulena wa Lizazi la Pumulo.”
Jesu a zwa mwa sibaka seo, mi a y'o kena mwa sinagoge ye ñwi ya bona. 
Mwateñi ne ku na ni mutu wa lizoho le li omelezi luñañali. Ba ba ne ba li teñi mo, ne ba bata ku tama Jesu litaba. Cwale ba mu buza, ba li, “Kana ki mulatu, ka Mulao wa luna, ku folisa mutu ka la Pumulo, nji?”
  Jesu a ba alaba, a li, “Haiba wa ku mina u na ni ngu i liñwi feela, mi ngu yeo ya wela mwa musima ka la Pumulo, kana a si ke a y'o i swala ni ku i zwisa mwateñi? 
Mi kanti mutu u fita ngu hahulu! Hakulicwalo, Mulao wa luna wa lu lumelela ku tusa batu la Pumulo.” 
Cwale Jesu a li ku mutu yo, “Otolola lizoho la hao.”
Bafalisi ba zwa, mi ba y'o lelisana ka mo ba ka bulaela Jesu.
Jesu ha s'a utwile cwalo, a zwa mwa sibaka seo. Batu ba bañata ba mu latelela mi a folisa bakuli kaufela. 
Kono a ba laela kuli ba si ke ba kandekela ba bañwi ka za hae. 
A eza cwalo kuli ze ne bulezwi ki mupolofita Isaya li petahale, ha n'a ize,
  “Ki yo mutanga wa ka ye ni ketile,
H'a na ku kanana ni mutu, kamba ku huwa,
H'a na ku lobelela lutaka lo lu funyukile,
Mi batu kamukana ba ta beya sepo ya bona ku yena.”
Cwale batu ba tisa ku Jesu mutu wa sibofu, ya n'a sa koni ku bulela kakuli n'a na ni mioya ye maswe. Jesu a folisa mutu yo, mane a kona ku bulela ni ku bona. 
Nyangela kaufela ya komoka, mi ya buza, ya li, “Kana yo, i ka ba yena luli Mwan'a Davida?”
  Kono Bafalisi h'a ba utwa cwalo, ba li, “Mutu yo u leleka mioya ye maswe kakuli Beelzebule, mulen'a yona, ki yena ya mu fa maata a ku eza cwalo!”
Jesu n'a zibile ze ne ba nahana, mi a li ku bona, “Naha ifi kamba ifi, mo ku na ni batu ba ba kauhana mi ba lwanisana, ha i na ku tiya. Mi ba munzi kamba bana ba mba ha ba lwanisana, ni teñi ndu kapa mba yeo ha i na ku tiya. 
Cwalehe, haiba sitopa se siñwi si lwanisa se siñwi mwa mubuso wa Satani, ku talusa kuli mubuso wo u s'o kauhani ka litopa mi u ta shandauka kapili! 
Mina mu li ni leleka mioya ye maswe ka maata a ni filwe ki Beelzebule. Cwale, ya fa balateleli ba mina maata a ku i leleka ki mañi? Bona ba be baatuli ba mina! 
Ki Moya wa Mulimu o' ni fanga maata a ku leleka mioya ye maswe. Cwalehe, ki niti kuli Mubuso wa Mulimu s'o tile ku mina.
  “Ha ku na mutu ya ka kona ku kena mwa ndu ya muhali kuli a nge libyana za hae, konji h'a ka kala pili ku tama muhali yo. Kihona a ka kona ku ikungela zona.
  “Mutu kaufela ya sa ni yemeli wa ni lwanisa. Ya sa ni tusi ku kubukanya wa hasanya. 
Kabakaleo na mi bulelela, ni li, ‘Batu ba kona ku swalelwa libi ni lika ze maswe ze ba bulela kaufela, kono ya nyefula Moya o Kenile h'a na ku swalelwa. 
 Mutu kaufela ya bulela maswe ka na, Mwan'a Mutu, u ka swalelwa, kono ya nyefula Moya o Kenile h'a na ku swalelwa, i be mwa bupilo bo kamba mwa bupilo bo bu sa taha.’
  “Haiba kota i pila hande, miselo ya yona i ta ba ye minde. Haiba i sa pili hande, miselo ya yona i ta ba ye maswe. Kota i zibiwa ka miselo ya yona. 
 Mina, bana ba linoha, mu ka bulela cwañi lika ze nde mu li batu ba ba maswe? Kakuli mulomo u bulela se si tezi mwa pilu. 
Mutu yo munde u zwisa lika ze nde mwa sibulukelo sa hae sa lika ze nde. Mutu ya maswe u zwisa lika ze maswe mwa sibulukelo sa hae sa lika ze maswe.
“Ni li ku mina, ‘Ka Lizazi la Katulo, batu kamukana ba ta ikalabela fa linzwi le liñwi ni le liñwi le li si na tuso le ba bulezi. 
Kakuli u ka atulwa ka manzwi a hao, ku bonwe kamba u fosize kamba ha u si ka fosa.’ ”
  Cwale Baluti ba Mulao ni Bafalisi ba bañwi ba li ku Jesu, “Muluti, lu bata ku bona ha u eza makazo.
  Jesu a ba alaba, a li, “Batu ba kacenu, ili batu ba ba maswe ni ba ba sa lumeli ku Mulimu, ba kupa makazo, kono ha ba na ku fiwa makazo haisi ya mupolofita Jonasi. 
 Kakuli, sina Jonasi ha n'a inzi mazazi ni masihu a malalu mwa mba ya tapi ye tuna, kamukwaocwalo ni na, Mwan'a Mutu, ni ta ina mazazi ni masihu a malalu mwa mubu. 
 Ka Lizazi la Katulo, ba Ninive ba ka yema ku mi atula kakuli bona ne ba bakezi libi za bona, Jonasi ha n'a ba kutaza, mi na mi bulelela kuli ku na ni yo mutuna mona mo, ya fita Jonasi! 
 Ka Lizazi la Katulo, Mufumahali wa kwa Mboela u ka yema ku mi atula ni yena, kakuli n'a tile ku zwa kwa mafelelezo a lifasi ku t'o utwa manzwi a butali a Salumoni, mi na mi bulelela kuli ku na ni yo mutuna mo, ya fita Salumoni!
“Moya o maswe ha u zwile ku mutu, u zamaya-zamaya mwa naheñi u nz'o bata pumulo, kono u palelwa ku i fumana. 
Kiha u li, ‘Ni ta kutela mwa ndu ya ka mo ne ni zwile.’ Cwale wa kuta, mi u t'o i fumana mukungulu, i kenile, i bakanyizwe hande. 
Cwale u y'o nga mioya ye miñwi, ye supile, ye u fita kwa bumaswe. Ya taha hamoho, mi i t'o pila mwateñi. Kamukwaocwalo, mutu yo, kwa mafelelezo, u ta ba ya maswe ku fita pili. Ku ka ba cwalo ni kwa lusika lo lu maswe lo.”
Jesu n'a sa bulela ni batu, m'ahe ni bahabo ha ba fita. Ba yema kwande, mi ba kupa ku bulela ni yena. 
Cwale yo muñwi wa batu bao a li ku yena, “Bona, m'aho ni banabahenu ki ba, fande, mi ba bata ku bulela ni wena.”
Jesu a mu alaba, a li, “Me, ki mañi? Ni bahesu, ki bo mañi?” 
Cwale kiha supa kwa balutiwa ba hae, mi a li, “A mu bone, bona ba, ki bona bo ma ni banabahesu! 
Kakuli mutu kaufela ya eza se si latwa ki Ndate ya kwa lihalimu, ki yena munyan'a ka, ni kaizel'a ka, ni me.”
Ka lona lizazi leo, Jesu a zwa mwa ndu, mi a ya kwa likamba la lisa, kw'a iz'o ina. 
 Kabakala buñata bwa batu ba ba ne ba til'o kubukana ku yena, a longana mwa sisepe, mi a ina mwateñi, nyangela yona i nze i yemi fa likamba. 
Cwale, a ba bulelela litaba ze ñata ka linguli.
Ha na nz'a hasa peu mwa simu ya hae, peu ye ñwi ya wela mwa nzila, mi ya ciwa ki linyunywani. 
Ye ñwi ya wela mwa macwe mo ne ku na ni mubu o munyinyani. Peu ya mela kapili kakuli mubu n'o si o muñata. 
Lizazi ha li pahama, mitungo ya letuka ni ku oma kakuli mibisi n'e si ka kena hahulu mwa mubu. 
Peu ye ñwi ya wela mwa mikakani, mi mikakani ha i hula, ya i pukutisa. 
Kono peu ye ñwi ya wela mwa mubu o munde, mi ya beya lico. Ye ñwi ya beya mwanda, ye ñwi mashumi a silezi, ni ye ñwi mashumi a malalu.”
Jesu kih'a li, “Ya na ni lizebe, a utwe.”
Cwale balutiwa ba taha ku Jesu, mi ba mu buza, ba li, “Kiñi ha u sebelisanga linguli h'a u bulela ni bona?”
Jesu a ba alaba, a li, “Mina mu filwe ku ziba likunutu za Mubuso wa Lihalimu, kono bona ha ba si ka fiwa cwalo. 
 Kakuli ya na ni se siñwi, u ka ekelezwa kuli a be ni ze ñata. Kono ya si na se siñwi, u ka amuhiwa nihaili kona ka kanyinyani k'a na ni kona. 
Kikabakaleo ni sebelisa linguli ha ni bulela ni bona. Kakuli ba talima kono ha ba boni, mi ba teeleza kono ha ba utwi, kamba ku utwisisa. 
 Cwale, se ne si polofitilwe ki Isaya sa petahala ku bona, ha kutwi,
Batu ba, ha ba koni ku utwisisa lika kapili,
“Haili mina, mu na ni litohonolo, kakuli meeto a mina a bona, mi lizebe za mina za utwa. 
 Kono na mi bulelela, ni li, “Bapolofita ni batu ba Mulimu ba bañata ba lakalize ku bona ze mu bona, kono ha ba si ka li bona, mi ba lakalize ku utwa ze mu utwa, kono ha ba si ka li utwa.’
“Cwale mu teeleze, mu utwe taluso ya nguli ya mucali. 
Ba ba utwa linzwi la Mubuso kono ba sa li utwisisi, ba swana ni nzila mo ku wezi peu. Ya Maswe wa taha, mi u ba amuha se ne si calilwe mwa lipilu za bona. 
Ba bañwi ba swana ni mubu o kopani ni macwe mo ku wezi peu. Ba utwa linzwi, mi ba pakisa ku li amuhela ka tabo. 
Kono ba li tokwisa sibaka sa ku tiya hande mwa lipilu za bona. Cwale ha ku taha matomola kamba manyando kabakala linzwi la Mulimu, ba tuhela kapili. 
Ba bañwi ba swana ni mubu mo ku na ni mikakani. Ba utwa linzwi, kono maswenyeho a bupilo ni ku yembululwa ki bufumu za kena ku t'o pukutisa linzwi, mi la palelwa ku beya miselo. 
Kono ba teñi ba ba swana ni mubu o munde. Bao ba utwa linzwi, ba li amuhela ka kutwisiso mi ba beya miselo. Ba bañwi ba beya mwanda, ba bañwi mashumi a silezi, ni ba bañwi mashumi a malalu.”
Jesu a ba bulelela nguli ye ñwi hape, a li, “Mubuso wa Lihalimu u swana ni mutu ya cezi peu ye nde mwa simu ya hae. 
Zazi le liñwi, busihu, batu ha ba lobezi, kwa taha sila sa hae. Sa t'o cala mufuka mwa buloto, mi sa ikela. 
Cwale, buloto ha bu se bu hulile ni ku beya, mufuka wa bonahala ni ona. 
Batanga ba hae ba taha ku yena, mi ba li, ‘Mulena, n'o cezi peu ye nde mwa simu ya hao. Kanti mufuka o mwateñi u zwa kai?’ 
A ba alaba, a li, ‘Ki sila, se si ezize cwalo.’ Batanga kiha ba mu buza, ba li, ‘Kana wa lata kuli lu y'o kumula mufuka mwateñi?’ 
A alaba, a li, ‘Batili, kakuli mu ka swana mwa kumula ni bona buloto ha mu nze mu kumula mufuka. 
Mu li tuhele li hule, bubeli bwa zona cwalo, ku fitela nako ya kutulo, mi ka nako yeo ni ka li kwa bakutuli, ‘Mu kumule mufuka pili, mu u tame mañata, u ciswe. Buloto bona mu bu kubukanye, mu bu beye mwa sishete sa ka.’ ”
Hape Jesu a ba bulelela nguli ye ñwi, a li, “Mubuso wa Lihalimu u swana ni peu ya masitete y'a cezi mutu mwa simu ya hae. 
Yeo ki peu ye nyinyani hahulu-hulu. Kono ha i se i hulile, i fetuha kota ye tuna ku fita limela ze ñwi kamukana. I ba kota, mi linyunywani li t'o yaletela mwa mitai ya yona.”
Jesu a ba bulelela nguli ye ñwi hape, a li, “Mubuso wa Lihalimu u swana ni mumela w'a nga musali ni ku u kopanya ni bupi, ku fitela liñende kaufela li huhumuha.”
Jesu a bulela zeo kaufela kwa nyangela ka linguli. N'a sa buleli feela a sa sebelisi linguli. 
 N'a eza cwalo ku taleleza ze ne bulezwi ki mupolofita, ha n'a ize,
Cwale Jesu a siya nyangela, mi a kena mwa ndu. Balutiwa ba hae ba taha ku yena, mi ba li, “U lu taluseze nguli ya mufuka wa mwa simu.”
Jesu a alaba, a li, “Ya cala peu ye nde ki Mwan'a Mutu. 
Simu ki lona lifasi. Peu ye nde ki bona batu ba ba li ba Mubuso. Mufuka ki bona batu ba ba li ba Ya Maswe. 
Sila se si til'o cala mufuka ki Satani kasibili. Kutulo ki yona nako ya mafelelezo a lifasi, mi bakutuli ki mangeloi. 
Sina mufuka ha u kumulwa ni ku ciswa mwa mulilo, ku ta ba cwalo kwa mafelelelzo a lifasi. 
Mwan'a Mutu u ta luma mangeloi a hae ku zwisa mwa Mubuso wa hae ba ba sitatalisa ba bañwi ni ba ba eza ze maswe kaufela. 
Mi ba ta nepelwa mwa lyangalilo, mo ba ta y'o lila ni ku kweca meeno. 
Kono batu ba ba mamela za Mulimu, bona, ba ta benya sina lizazi mwa Mubuso wa Ndat'a bona. Ya na ni lizebe, a utwe!
“Mubuso wa Lihalimu u swana ni bufumu bo bu patilwe mwa simu. Mutu a bu fumana, mi a bu pata hape. Ka ku taba hahulu a ya, a y'o lekisa z'a na ni zona kaufela, mi a kuta a t'o leka simu yeo.
“Hape, Mubuso wa Lihalimu u swana ni mulekisi ya bata macwe a mande a butokwa. 
H'a fumani le li tula hahulu, a ya, a y'o lekisa z'a na ni zona kaufela, mi a t'o itekela lona.
“Hape Mubuso wa Lihalimu u swana ni lituwa le li nepezwi mwa lisa, le li swasa litapi za mifuta-futa. 
Ha li tezi, mandui ba li hohela fa likamba, mi ba ina fafasi ku keta litapi. Ze nde ba li beya mwa lizuma, mi ze maswe ba li yumba. 
Ku ta ba cwalo kwa mafelelezo a lifasi. Mangeloi a ta keta batu ba ba maswe ku ba bande. 
A ka ba nepela mwa lyangalilo. Mo, ba ta lila ni ku kweca meeno.”
Jesu a ba buza, a li, “Kana mwa utwisisa litaba ze?”
Kih'a li ku bona, “Kifohe, Muluti wa Mulao kaufela ya itutile za Mubuso wa Lihalimu u swana ni muñ'a ndu ya zwisa ze nca ni za kale mwa sibulukelo sa hae.”
Jesu ha s'a felize ku bulela linguli ze, a zwa fo. 
A kutela kwa munzi wa habo mi a luta batu mwa sinagoge ya bona. Ba ba ne ba li teñi kaufela ba komoka hahulu, ba li, “Butali ni maata a ku eza limakazo zeo u li fumani kai? 
Kana ha si yena mwan'a mubeti? M'ahe ha si Maria, nji? Jakobo, Josefa, Simoni ni Juda ha si bahabo yena? 
Kana likaizeli za bona kaufela ha ba ini mo ku luna? Cwalehe, zeo kamukana u li fumani kai?” 
 Mi ne ba palelwa ku lumela ku yena.
Mi h'a si ka eza limakazo ze ñata mwateñi kakuli ne ba si na tumelo.
Ka nako yeo Heroda, mulena wa Galilea, a utwa za Jesu. 
A bulelela manduna ba hae, a li, “Ki Joani Mukolobezi. U zuhile kwa bafu! Kikabakaleo h'a na ni maata a ku eza limakazo ze cwalo.”
  Heroda ki yena ya n'a laezi kuli Joani a swaliwe, a tamiwe ni ku beiwa mwa tolongo. N'a ezize cwalo kabakala Herodiasi, musal'a Filipi munyan'a hae. 
Joani n'a bulelelanga Heroda kuli, “Ha si swanelo kuli u mu nyale!” 
Heroda kih'a bata ku bulaya Joani, kono a saba Majuda, kakuli kaufela ne ba mu nga kuli ki mupolofita.
Ka lizazi la mukiti wa ku pepwa kwa Heroda, mwan'a Herodiasi wa musizana a bina fapil'a batu ba ba ne ba tile kwa mukiti. Heroda n'a tabile hahulu. 
Mane a be a mu sepisa, a ikonka, a li, “Ni ta ku fa s'o ta kupa ku na kaufela!”
Ka kelezo ya m'ahe, musizana a mu kupa, a li, “U ni fe toho ya Joani Mukolobezi. I tiswe kwanu mwa mukeke.”
Mulena a swaba, kono kabakala sepiso y'a n'a s'a ezize fapil'a batu ba ba ne ba memilwe kwa mukiti, a laela kuli ku eziwe sina mw'a n'a kupela. 
Kih'a laela kuli toho ya Joani i pumiwe mwa tolongo. 
Toho ya tiswa mwa mukeke, mi ya fiwa musizana. Yena a i isa ku m'ahe. 
Balutiwa ba Joani ba taha, ba nga situpu sa hae, mi ba y'o si buluka. Kiha ba y'o bulelela Jesu ze ezahalile.
Jesu h'a utwa taba ye, a fuula, a zwa mwa sibaka seo, mi a ya kwa mukunda kw'a il'o ina a nosi. Kono batu ba utwa, ba zwa mwa minzi, mi ba mu latelela ka mahutu. 
Jesu a s'a longoka feela a bona batu ba bañata. A ba shwela makeke, mi a folisa bakuli ba bona.
Manzibwana a lizazi leo, balutiwa ba hae ba taha ku yena, mi ba li, “Mo ki mwa naheñi, mi lizazi li se li ile. Hasanya batu bao, ba y'o itekela lico mwa minzi.”
Jesu a ba alaba, a li, “Ba si ke ba ya ko kuñwi. Mu ba fe za ku ca ili mina!”
Ba mu alaba, ba li, “Lu na ni mahobe a ketalizoho ni litapi ze peli feela mo.”
Jesu a li ku bona, “A mu ni tiseze zona kwanu.” 
Kih'a laela batu kuli ba ine fa mwengelele. Cwale a nga mahobe a ketalizoho ni litapi ze peli, a talima kwa lihalimu, mi a itumela ku Mulimu. Kih'a komauna mahobe, a' fa balutiwa ba hae, mi balutiwa b'a abela batu. 
Kaufela ba ca, mi ba kula, mane balutiwa ba taza lizuma ze lishumi ka ze peli za bungululwa bo bu ne bu siyezi. 
Palo ya banna ba ba ne ba cile i ne i bata i ba likiti li ketalizoho, ku sa balwi basali ni banana.
Cwale Jesu a laela balutiwa ba hae ku longana mwa sisepe kuli ba itangete mwabuse bwa lisa, yena ha n'a sa fundula nyangela. 
A sin'o ba fundula, a ya fa lilundu ku y'o lapela. Ka swalala, Jesu n'a sa li hona koo a nosi. 
Sisepe sona ne si se si li fahal'a lisa, si yeyaulwa ki mandinda, kakuli ne si talimani ni moya.
I sa li kakusasa luli, lizazi li si ka pazula kale, Jesu a taha ku bona, a nz'a zamaya fa mezi. 
Balutiwa ha ba mu bona a zamaya fa mezi, ba saba hahulu, ba li, “Ki silumba!” Mi ba huwa ka sabo.
Kono Jesu a bulela ni bona kapili, a li, “Mu tiye lipilu! Ki na! Mu si ke mwa saba!”
Pitrosi a mu alaba, a li, “Mulena, haiba ki wena luli, u laele kuli ni tahe ku wena ni nze ni zamaya fa mezi.”
Jesu a alaba, a li, “Taha!” Pitrosi kih'a longoka mwa sisepe mi a kala ku zamaya fa mezi ku ya ku Jesu. 
Kono h'a bona mo n'o fukela moya, a saba, mi a kala ku tiba. A huwa, a li, “Mulena, ni pilise!”
Kapili Jesu a otolola lizoho, a mu swala, mi a li ku yena, “Mutu wa tumelo ye nyinyani, kikabakalañi ha u honona?”
Ba longana mwa sisepe, bubeli bwa bona, mi moya wa kuza. 
Cwale balutiwa ba ba ne ba li mwa sisepe ba kubama fapil'a Jesu, ba li, “Kaniti, u Mwan'a Mulimu!”
Ba sila lisa, mi ba fueka mwa naha ya Genesarete. 
Batu ba sibaka seo ba ziba kuli ki Jesu. Kih'a ba lumela bakuli mwa naha kaufela ye ne potolohile Genesarete, mi ba ba tisa ku Jesu. 
Ba mu kupa ku lumelela bakuli kuli ba swale nihaili kwa mungundo feela wa siapalo sa hae. Ba ba ne ba swala kwateñi kamukana ne ba foliswa.
Cwale Bafalisi ba bañwi ni Baluti ba Mulao ba taha ku Jesu, ba zwa kwa Jerusalema, mi ba t'o mu buza, ba li, 
“Kanti kikabakalañi balutiwa ba hao ha ba sa lateleli tuto ye lu siyezwi ki baikale? Kakuli ba ca ba si ka tapa hande kwa mazoho!”
Jesu a ba alaba, a li, “Mina bo, kikabakalañi ha mu tula Mulao wa Mulimu ku latelela za sizo sa mina? 
 Kakuli Mulimu u ize, ‘Kuteka ndat'aho ni m'aho.’ Mi hape a li, ‘Mutu ufi ni ufi ya bulela ze maswe ka ndat'ahe kapa m'ahe, a bulaiwe.’ 
Kono mina mu luta kuli haiba mutu a ka bulelela ndat'ahe kamba m'ahe kuli, ‘Nto ye ne ni bata ku mi tusa ka yona i bulukezwi Mulimu,’ mutu yo, h'a sa tokwa ku tusa ndat'ahe. 
Ki ona mukwa o mu fokolisa ka ona linzwi la Mulimu ku latelela tuto ya sihabo mina. 
Mina baipi! Kanti Isaya u polofitile hande ka za mina, h'a ize,
  ‘Batu ba, ku bulela Mulimu, ba ni kuteka ka manzwi feela,
Ha ku na tuso kuli ba ni kubamele,
Jesu kih'a bizeza nyangela ku yena, mi a li ku bona, “Mu teeleze mi mu utwisise! 
Ha si s'a ca mutu se si kona ku mu silafaza, kono u silafazwa ki lipulelo ze zwa mwa mulomo wa hae.”
Cwale balutiwa ba taha ku yena, mi ba t'o mu buza, ba li, “Kana wa ziba kuli Bafalisi ba utwile butuku ka z'o n'o bulela, nji?”
Jesu a ba alaba, a li, “Sicalo sifi ni sifi se si si ka calwa ki Ndate ya kwa lihalimu si ka kumulwa. 
 Mu ba tuhele, ki baeteleli ba libofu! Mi sibofu ha si etelela sibofu se siñwi, bubeli bwa bona ba ta wela mwa musima.”
Pitrosi a mu alaba, a li, “A ku lu bulelele taluso ya nguli ye.”
Jesu a li ku bona, “Kana ni mina mu sa palelwa ku utwisisa ni ka nako ye? 
Kikuli ha mu utwisisi kuli sika kaufela s'a ca mutu si ya mwa mba, mi hape si y'o zwela kwande! 
 Kono se si zwa mwa mulomo kaufela si zwa mwa pilu, mi ki sona se si silafaza mutu. 
Kakuli mwa pilu ku zwa mihupulo ye maswe ye mu isa kwa ku bulaya, kwa buhule ni kwa ku eza lika ze ñwi ze swabisa, ku uzwa, ku puma, ni ku seba ba bañwi. 
Ze ki zona lika ze kona ku silafaza mutu. Kono haili ku ca mutu a si ka tapa kwa mazoho, ha ku mu silafazi.”
Cwale Jesu a zwa fo, mi a ya mwa naha ye fakaufi ni minzi ya Tire ni Sidoni. 
Musali wa Mukanana ya n'a pila mwa naha yeo kih'a taha ku yena, a huwa, a li, “Mwan'a Davida, Muñ'a ka, u ni utwele butuku! Mwan'a ka wa musizana u na ni moya o maswe, mi u katazeha hahulu!”
Kono Jesu h'a si ka mu alaba se siñwi. Balutiwa ba hae ba taha ku yena mi ba t'o mu kupa, ba li, “U mu leleke! U sweli ku lu nyomaeta a nz'a lu toliya!”
Jesu kih'a alaba, a li, “Ni lumilwe feela kwa lingu ze latehile za sicaba sa Isilaele.”
Kono musali a taha, a t'o wela kwa mahutu a hae, mi a li, “U ni tuse, Muñ'a ka!”
Jesu a alaba, a li, “Ha si swanelo ku nga lico za banana ku li nepela linja.”
Yo a alaba, a li, “Ki niti, Mulen'a ka, kono nihaili zona linja li canga bungululwa bo bu wanga fa litafule za malen'a zona.”
Jesu kih'a mu alaba, a li, “U musali ya na ni tumelo ye tuna! S'o bata u ta si ezezwa.” Mi ka yona nako yeo mwan'a hae a fola.
Jesu a zwa fo, a kulisa Lisa la Galilea, a kambamela fa lilundu, mi a y'o ina fateñi. 
Mi batu ba bañata ba taha ku yena, ba tisa ba ba sa koni ku zamaya, ni libofu, ni lihole, ni limumu ni bakuli ba bañwi ba bañata. Ba t'o ba beya kwa mahutu a Jesu, mi a ba folisa. 
Batu ba komoka hahulu ha ba bona limumu li bulela, lihole li fola, ba ba sa zamayi ba zamaya hande, ni libofu li bona, mi ba lumba Mulimu wa Isilaele.
Jesu a biza balutiwa ba hae, mi a li ku bona, “Batu bao, ni ba utwela butuku, kakuli ba se ba inzi mazazi a malalu ni na, mi ha ba sa na sa ku ca. Ha ni lati ku ba kutisa ni si ka ba fa sa ku ca, kakuli ba ka swana ba welela mwa nzila.”
Balutiwa ba mu buza, ba li, “Lu ta fumana kai lico za ku fepa batu ba ba fita fa, mwa naheñi, mo?”
Jesu a ba buza, a li, “Mu na ni mahobe a makai?”
Cwale Jesu a laela nyangela kuli ba ine fafasi. 
Kih'a nga mahobe a supile ao ni litapi, a itumela ku Mulimu, a li komauna, a li fa balutiwa ba hae, mi balutiwa ba li abela batu. 
Ba ca kaufela bona, mane ba kula. Balutiwa ba taza lizuma ze supile za bungululwa bo bu ne bu siyezi. 
Palo ya banna ba ba ne ba cile ne li likiti ze ne, ku sa balwi basali ni banana.
Cwale Jesu a fundula nyangela, a longana mwa sisepe, mi a ya mwa naha ya Magadana.
  Bafalisi ni Basaduki ba taha ku Jesu. Ne ba bata ku mu swasa. Kiha ba mu kupa kuli a ba ezeze makazo ye bonisa kuli maata a hae a zwa ku Mulimu luli. 
Kono Jesu a ba alaba, a li, “Lizazi ha li likela, mina mu li, ‘Lu ka ba ni lizazi le linde, kakuli lihalimu ki le lifubelu.’ 
Mi kakusasana mu li, ‘Kacenu pula i ka nela kakuli lihalimu li bonahala bufubelu bo bunsu.’ Mu kona ku bulela mo li ka bela lizazi ka ku talima feela kwahalimu, kono ha mu koni ku talusa lisupo ze ama linako ze! 
 Batu ba kacenu, ba ba na ni lunya ni ba ba sa lumeli, ba kupa makazo, kono ha ba na ku i fiwa haisi ya Jonasi.”
Balutiwa ha ba silela mwabuse bwa lisa, ba libala ku ikungela buhobe. 
 Jesu a li ku bona, “Mu tokomele, mu ambuke mumela wa Bafalisi ni Basaduki.”
Balutiwa ba kala ku ambolisana mwahal'a bona ka taba yeo, ba li, “U bulela cwalo kakuli ha lu si ka lwala buhobe.”
Jesu n'a zibile ze ne ba ambola, mi a ba buza, a li, “Mu bulelelañi ka za ku tokwa buhobe, mina ba tumelo ye nyinyani! 
 Kanti ni ka nako ye ha mu utwisisi? Kana ha mu hupuli fani, ha ni komaunena batu ba likiti li ketalizoho mahobe a ketalizoho? Ne mu talize lizuma ze kai za bungululwa bo bu ne bu siyezi? 
 Kamba fani bo, ha ni fepa batu ba likiti ze ne, ka mahobe a supile? Ne mu talize lizuma ze kai za bungululwa? 
Cwalehe, kiñi ha mu sa utwisisi kuli ne ni sa mi buleleli ka za buhobe? Mu tokomele mumela wa Bafalisi ni wa Basaduki!”
Balutiwa kih'a ba utwisisa kuli n'a sa ba buleleli ka ku tokomela mumela o sebeliswa mwa buhobe kono ka lituto za Bafalisi ni Basaduki.
Cwale Jesu a ya mwa naha ye bapani ni munzi wa Sisarea wa Filipi. A buza balutiwa ba hae, a li, “Kanti batu ba li na, Mwan'a Mutu, ki na mañi?”
  Ba alaba, ba li, “Ba bañwi ba li u Joani Mukolobezi. Ba bañwi ba li u Elia. Haili ba bañwi ba li u Jeremia kapa mupolofita yo muñwi.”
Jesu a ba buza, a li, “Mina bo, mu li ki na mañi?”
  Simoni Pitrosi a alaba, a li, “Ki wena Mesia, Mwan'a Mulimu ya pila.”
Jesu kih'a li ku yena, “Simoni, mwan'a Jona, u na ni litohonolo luli, kakuli ha si mutu ya ku sinulezi niti ye, kono ki Ndate ya kwa lihalimu. 
Mi na, ni ku bulelela, ni li, ‘U licwe, wena Pitrosi, mi ku lona licwe leo ni ka yaha fateñi Keleke ya ka. Nihaili maata a lihele h'a na ku kona ku i felisa. 
 Ni ta ku fa likiululiso za Mubuso wa Lihalimu. S'o ta hanisa kaufela fafasi si ta haniswa cwalo ni mwa lihalimu, mi s'o ta lumelela fafasi si ta lumelelwa cwalo ni mwa lihalimu.’ ”
Cwale Jesu a laela balutiwa ba hae kuli ba si ke ba bulelela mutu ufi kamba ufi kuli ki yena Mesia.
Ku zwa yona nako yeo, Jesu a kala ku bulelela balutiwa ba hae patalaza, a li, “Ni swanezi ku ya kwa Jerusalema, ni y'o nyandiswa hahulu ki ba bahulu ba sicaba, ni baprisita ba bahulu, hamohocwalo ni Baluti ba Mulao. Ni ta bulaiwa, mi ka lizazi la bulalu ni ta zuha kwa bafu.”
Cwale Pitrosi a mu bizeza kwatuko, mi a kala ku mu kalimela, a li, “Mulen'a ka, Mulimu a si ke a lumela cwalo! Nto yeo i si ke ya ezahala ku wena!”
Kono Jesu a itemuna, mi a li ku Pitrosi, “Zwa ku na, Satani! U sitataliso mwa nzila ya ka, kakuli mihupulo ya hao ki ya butu, isiñi ya Mulimu!”
  Cwale Jesu a li kwa balutiwa ba hae, “Haiba mutu a lata ku ni latelela, u swanezi ku itoboha, a lwale sifapahano sa hae, mi a ni latelele. 
 Kakuli mutu ufi ni ufi ya lakaza ku babalela bupilo bwa hae u ta sinyehelwa ki bona, kono ya ta sinyehelwa ki bupilo bwa hae kabakala ka, u ta bu fumana hape. 
Kana ku ka tusañi kuli mutu a sinyehelwe ki bupilo bwa hae? Ha ku na tuso, kakuli bupilo ha bu sinyehile, ha ku na s'a ka zwisa mutu kuli a kone ku bu fumana hape! 
 Kakuli na, Mwan'a Mutu, ni tuha ni taha mwa kanya ya Ndate ni mangeloi a hae, mi ni ta kutiseza mañi ni mañi ka ku likana ni s'a ezize. 
Kaniti na mi bulelela, ni li, ‘Ku na ni ba bañwi, hona mo, ba ba si ke ba shwa, ba si ka ni bona pili, na, Mwan'a Mutu, ni taha ka bulena.’ ”
  Mwamulaho a mazazi a silezi, Jesu a nga Pitrosi, Jakobo ni munyan'a hae Joani, mi a kambama ni bona fa lilundu le litelele, fo ba iz'o ina ba li nosi. 
Sibupeho sa hae sa fetuha ba nze ba talimezi. Pata ya hae ya benya sina lizazi, mi liapalo za hae za ba ze sweu twaa, sina liseli. 
Balutiwa bao ba balalu kiha ba bona Mushe ni Elia ba ambola ni Jesu. 
Honafo, Pitrosi a li ku Jesu, “Mulena, ha si bunde bo ha lu inzi kwanu! Ha u lata cwalo, ni ta yaha maongo a malalu. Lo luñwi lu be lwa hao, lo luñwi lwa Mushe mi lo luñwi lwa Elia.”
  Ha n'a sa bulela cwalo, kwa taha lilu le li benya fahalimw'a bona, mi mwa lilu kwa utwahala linzwi le li li, “Yo ki Mwan'a ka ye ni lata, ye ni katelwa hahulu. Mu mu utwe.”
Balutiwa ha ba utwa linzwi leo, ba saba hahulu, mane ba wela fafasi ka lipata. 
Jesu a taha ku bona, mi a ba swala, a li, “A mu zuhe. Mu si ke mwa saba!” 
Cwale ba inamuluha, ba talima, kono ha ba si ka bona mutu haisi Jesu feela.
Ha ba nze ba shetumuka ku zwa fa lilundu, Jesu a ba laela, a li, “Mu si ke mwa bulelela mutu ka pono ye mu boni, konji na, Mwan'a Mutu, ha se ni zuhile kwa bafu.”
  Balutiwa kiha ba buza Jesu, ba li, “Kanti kikabakalañi Baluti ba Mulao ha ba bulela kuli Elia u na ni ku taha pili?”
  Jesu a ba alaba, a li, “Ki niti, Elia u na ni ku taha pili ku t'o lukisa lika kaufela. 
 Kono ni mi bulelela kuli Elia u s'a tile kale. Batu ha ba si ka mu ziba mi ba mu ezize mo ne ba latela kaufela. Ba ka nyandisa cwalo ni na, Mwan'a Mutu.”
Cwale balutiwa ba utwisisa kuli n'a ba bulelela ka za Joani Mukolobezi.
Ha ba sutelela kwa nyangela, munna a taha ku Jesu, a t'o kubama fapil'a hae. 
A li, “Muñ'a ka, a ku shwele mwan'a ka makeke! U kula kanono, u nyanda hahulu, mi i se li hañata a wela mwa mulilo kamba mwa mezi. 
Ni mu tisize kwa balutiwa ba hao, kono ba palezwi ku mu folisa.”
Jesu a alaba, a li, “Mina, batu ba ba maswe, ba ba si na tumelo! Ni ta ina ni mina nako ye kuma kai? Ni ta konana lili ni mina? A mu ni tiseze mwanana yo!” 
Jesu a laela moya o maswe kuli u zwe. Wa zwa, mi mwanana a fola ka yona nako yeo.
Balutiwa kiha ba taha ku Jesu kwatuko, mi ba mu buza, ba li, “Kanti kikabakalañi luna ha ne lu palezwi ku leleka moya o maswe?”
  Jesu a ba alaba, a li, “Ki kabakala kuli tumelo ya mina ki ye nyinyani. Ni mi bulelela niti. Kambe mu na ni tumelo ye kuma fa peu ya masitete, ne mu ta kona ku bulelela lilundu le kuli, ‘Shimbuluka fa, u ye fani,’ mi ne li ta ya! Ne mu ta kona ku eza lika kamukana! 
Ki ka tapelo ni ka ku itima lico kuli moya wa mufuta wo u kona ku lelekwa. Kwand'a zeo, ha ku na.”
Zazi le liñwi, balutiwa ha ne ba kopani kaufela hamoho mwa Galilea, Jesu a li ku bona, “Na, Mwan'a Mutu, ni ka tuha ni fiwa mwa mazoho a batu. 
Ba ta ni bulaya, kono ka lizazi la bulalu ni ta be ni zuhile kwa bafu.”
  Jesu ni balutiwa ba hae ha ba fita mwa Kapernauma, batelisi ba mutelo wa Tempele ba taha ku Pitrosi, mi ba mu buza, ba li, “Kana muluti wa mina h'a telangi mutelo wa Tempele, nji?”
Pitrosi a alaba, a li, “Batili, wa telanga.”
Pitrosi a alaba, a li, “Ki bazwahule.”
Kono ha lu lati ku foseza batu ba. Kabakaleo, u ye kwa lisa, u y'o shuta, mi mwa mulomo wa tapi ya pili y'o ta swala, u ta fumana mali a likana mitelo ye mibeli ya Tempele, wa ka ni wa hao. U a nge, mi u ba life mitelo ya luna.”
  Honafo, balutiwa ba taha ku Jesu, ba mu buza, ba li, “Kanti yo muhulu ku fita ba bañwi kaufela mwa Mubuso wa Lihalimu ki mañi?”
Jesu a biza mwanana, a mu yemisa fapil'a bona. 
 A li, “Luli na mi bulelela kuli konji ha mu ka fetuha, mwa ba sina banana, ha mu na ku kena mwa Mubuso wa Lihalimu. 
Yo muhulu ku fita ba bañwi mwa Mubuso wa Lihalimu ki ya ikokobeza mi a swana sina mwanana yo. 
Mi mutu ya amuhela mwanana ya swana sina yo, ka libizo la ka, u amuhela na kasibili.
“Haili ya ka sitatalisa yo muñwi wa ba banyinyani ba, ba ba lumela ku na, i ne i ka ba hande ha n'a ka tamelelwa licwe le lituna mwa mulala, mi a nepelwe mwa buliba bwa liwate. 
Lifasi li na ni bumai kakuli ku na ni lika ku lona ze sitatalisa batu! Lika ze cwalo li ta ba teñi kamita, kono u na ni bumai mutu yo li taha ka yena!
  “Haiba lizoho la hao kamba lihutu la hao li ku isa mwa sibi, u li pume, mi u li nepele kwahule! Kakuli i ne i ka ba hande ha n'o ka kena mwa bupilo ni lizoho li li liñwi kamba lihutu li li liñwi ku fita ku ba ni mazoho kamba mahutu a mabeli, mi u y'o nepelwa mwa lyangalilo. 
 Mi haiba ki liito la hao le li ku isa mwa sibi, u li longole, mi u li nepele kwahule! Kakuli i ne i ka ba hande ha n'o ka kena mwa bupilo ni liito li li liñwi feela, ku fita ku ba ni meeto a mabeli, mi u y'o nepelwa mwa lyangalilo.
  “Mu tokomele, mu si ke mwa shwaula yo muñwi wa ba banyinyani ba, kakuli na mi bulelela, ni li, ‘Mangeloi a bona, mwa lihalimu, a inzi kamita ni Ndate ya mwa lihalimu. 
 Kakuli na, Mwan'a Mutu, ni tezi ku t'o pilisa ba ba latehile.’
“Mina mu hupula cwañi? Mutu ya na ni lingu ze mwanda u ka eza cwañi haiba ye ñwi ku zona ya lateha? U ta siya ze mwanda ha ku zwiswa i liñwi li nze li fula kwatas'a lilundu ku y'o bata ngu ye latehile yeo. 
Mi na mi bulelela ni li, ha s'a i fumani u ta i tabela hahulu ku fita ze mwanda ha ku zwiswa i liñwi zeo ze ne si ka lateha. 
Kamukwaocwalo, Ndat'a mina ya kwa lihalimu h'a lati kuli yo muñwi wa ba banyinyani ba a latehe.
  “Haiba mwanahenu a ku foseza, u ye ku yena, u y'o mu bonisa foso ya hae, kono u eze cwalo kwa mukunda, mu li ba babeli feela. Haiba a ku utwa, i ka ba u mu pilisize. 
 Kono haiba a sa ku utwi, u nge mutu kapa batu ba babeli, kuli taba i atulwe ki lipaki ze peli kamba ze talu, sina mo ku ñolezwi. 
Kono haiba a sa ba utwi ni bona, u y'o bulelela ba Keleke taba kaufela. Mi haiba a sa utwi ba Keleke, u mu nge sina muzwahule kamba mutelisi.
  “Luli na mi bulelela, ni li, ‘Ze mu ka hana fafasi, li ta haniwa ni kwa lihalimu, mi ze mu ta lumelela fafasi, li ta lumelelwa ni kwa lihalimu.’
“Hape ni ekeza ku mi bulelela, ni li, ‘Haiba ba babeli ku mina ba utwana fafasi ku lapelela nto ye ñwi, Ndate ya kwa lihalimu u ka ba fa yona. 
Kakuli batu ba babeli kamba ba balalu ha ba kopana ka libizo la ka, ni na, ni teñi mwahal'a bona.’ ”
  Cwale, Pitrosi a taha ku Jesu, mi a mu buza, a li, “Mulena, kana ni ka swalela hakai mwanahesu haiba a nz'a ni fosezanga? Kana ku swanela ku ba hasupile?”
Jesu a mu alaba, a li, “Batili, isiñi hasupile, kono hamashumi a supile ha i taimiswa hasupile. 
Ka yona taba ye, Mubuso wa Lihalimu u swana ni mulena ya n'a lelile ku tatuba libuka za mali za babeleki ba hae. 
N'a sa z'o kala ku li tatuba, ha ku tiswa ku yena mutu ya n'a mu kolotezi mali a mañata-ñata. 
Mutu yo n'a si na mali a ku lifa sikoloti seo, cwale mulen'a hae a laela kuli a lekiswe, sina mutanga, hamohocwalo ni musal'a hae ni bana ba hae ni liluwo la hae kaufela, kuli sikoloti si lifwe. 
Mubeleki yo a wa ka mañwele fapil'a mulen'a hae, a li, ‘U ni eze ka mukekecima, mi ni ta lifa!’ 
Mulena a mu shwela makeke, a mu swalela sikoloti sa hae, mi a mu lukulula.
“Mubeleki yo a zwa, mi a katana ni mubeleki yo muñwi ya n'a mu kolotezi mali a manyinyani feela. A mu swala, a mu lindaula a nz'a li, ‘Lifa sikoloti s'o ni kolotezi!’ 
Mubeleki yo a wela kwa mahutu a hae, mi a mu kupa, a li, ‘U ni eze ka mukekecima, mi ni ta lifa!’ 
Kono yo a hana, mane a mu kenya mwa tolongo ku fitela nako y'a ka lifa sikoloti sa hae. 
Babeleki ba bañwi, ha ba bona s'a n'a ezize, ba swaba hahulu, mi ba y'o bulelela mulen'a bona ze ne ezahalile kaufela. 
Cwale mulena a biza mubeleki yo, mi a li ku yena, ‘Wena mutu ya maswe! Ni ku swalezi sikoloti s'o n'o kolotile ku na kaufela, kakuli n'o ni kupile cwalo. 
N'o swanezi ku ba ni mukekecima ku mwanahenu sina mo ne ni bezi ni makeke ku wena.’ 
Mulen'a hae a nyema hahulu, mi a mu lumela kwa tolongo kuli a y'o bakiswa, ku fitela h'a ka lifelela sikoloti sa hae kaufela.”
Mi Jesu a ekeza, a li, “Ndate ya kwa lihalimu u ta mi eza cwalo haiba mu sa swaleli banabahabo mina, yo muñwi ni yo muñwi ka pilu ya hae kaufela.”
Jesu ha s'a felize ku bulela manzwi ao, a zwa mwa Galilea, mi a kutela mwa naha ya Judea, mwabuse bwa Nuka ya Jordani. 
Batu ba bañata ba mu latelela, mi a folisa ba ba ne ba kula.
Bafalisi ba bañwi ba taha ku yena ku t'o mu lika. Ba mu buza, ba li, “Kana Mulao wa luna u lumelela munna ku leleka musal'a hae ka mulatu ufi kamba ufi?”
  Jesu a alaba, a li, “Kana ha mu si ka bala se si ñozwi, kuli kwa simuluho Mubupi n'a ezize munna ni musali? 
 Mi a li, ‘Kabakaleo, munna u ta tuhela ndat'ahe ni m'ahe a kumalele musal'a hae, mi ba babeli bao ba ta ba mutu a li muñwi.’ 
Cwale ha ba sa li ba babeli, kono ba se ba li a li muñwi feela. Hakulicwalo, mutu a si ke a kauhanya se si kopanyizwe ki Mulimu.”
  Cwale Bafalisi ba mu buza, ba li, “Kikabakalañi, Mushe h'a tuhelezi munna ku fa musal'a hae liñolo la ku mu lukulula mi kihona a ka mu leleka?”
Jesu a alaba, a li, “Mushe u mi lumelezi ku leleka basali ba mina kabakala butata bwa lipilu za mina, kono ne ku si cwalo kwa simuluho. 
 Ni mi bulelela kuli, mutu kaufela ya leleka musal'a hae wa buka haiba a nyala musali u sili, konji linyalo la bona ha ne li si ka mulao.”
Balutiwa ba hae ba li ku yena, “Haiba ku cwalo mwahal'a munna ni musali, kanti bunde ki ku sa nyala.”
Jesu a ba alaba, a li, “Tuto ye ha i ami batu kaufela, kono i ama feela ba ba filwe ki Mulimu maata a ku ya ka yona. 
Kakuli ku na ni mabaka a mañata a paleliswa batu ku nyala. Ba bañwi ba palelwa kakuli ba pepilwe cwalo. Ba bañwi ba palelwa kakuli ba holofalizwe ki batu. Ba bañwi ha ba nyali kabakala Mubuso wa Lihalimu. Ya kona ku amuhela tuto ye, a i amuhele!
Batu ba bañwi kiha ba tisa banana ku Jesu kuli a ba beye mazoho ni ku ba lapelela, kono balutiwa ba ba omanya. 
Jesu a li ku bona, “A mu tuhele banana, ba tahe ku na, mi mu si ke mwa ba hanisa kakuli Mubuso wa Lihalimu ki wa ba ba swana ni bona.”
A ba beya mazoho, mi a funduka.
Kwa taha munna ku Jesu mi a mu buza, a li, “Muluti, ni swanezi ku eza bunde bufi kuli ni fumane bupilo bo bu sa feli?”
Jesu a li ku yena, “Kikabakalañi ha u ni buza ka za bunde? Yo munde ki a li muñwi feela. U buluke milao, ha u bata ku kena mwa bupilo.”
  A buza, a li, “Milao ifi?”
 U kuteke ndat'aho ni m'aho, mi u late wahenu sina m'o itatela.”
Mucaha a mu alaba, a li, “Milao yeo, ni i bulukile kaufel'a yona. Ze ñwi hape, ze ni swanezi ku eza, ki lifi?”
Jesu a li ku yena, “Haiba u bata ku ba ya petehile, zamaya u y'o lekisa z'o na ni zona kaufela, mi mali u a fe babotana, kihona u ta ba ni bufumu mwa lihalimu. Ku zwa fo u tahe, u ni latelele.”
Kono mucaha yo h'a utwa cwalo, a ya a swabile kakuli n'a fumile hahulu.
Cwale Jesu a li kwa balutiwa ba hae, “Ni mi bulelela niti. Ku ta ba tata hahulu kuli mutu ya fumile a kene mwa Mubuso wa Lihalimu. 
Mi ni sa ekeza ku mi bulelela kuli, mane ne ku ka ba bunolo kuli kamele i kene mwa liito la ndonga, ku fita kuli mutu ya fumile a kene mwa Mubuso wa Mulimu.”
Balutiwa ha ba utwa cwalo ba komoka hahulu, mi ba li, “Hakulicwalo, ya ta piliswa ki mañi?”
Jesu a ba talima, mi a li ku bona, “Kwa batu ha ku konahali, kono ku Mulimu lika kaufela za konahala.”
Pitrosi kih'a bulela, a li, “Bona, lu siile lika kaufela, mi lu ku latelezi. Lu ta fumana sika mañi?”
  Jesu a li ku bona, “Ni mi bulelela niti. Nako yeo na, Mwan'a Mutu, ha ni ka ina fa lubona lwa kanya ya ka lika ha li ka ezwa sinca, ni mina ba lishumi ka ba babeli ba ba ni latelezi mu ka ina fa mabona, ku atula masika a lishumi ka a mabeli a Isilaele. 
Haili bao kaufela ba ba siile mandu a bona, kamba banabahabo bona, kamba likaizeli kamba bo m'a bona kamba bo ndat'a bona kamba bana ba bona kamba masimu a bona kabakala ka, ba ta ekelezwa ze mwanda fahalimw'a ze ba siile, mane ba fiwe ni bupilo bo bu sa feli. 
 Kono ba bañata ba ba li ba pili ka nako ye, ba ta ba ba mafelelezo, mi ba bañata ba ba li ba mafelelezo ka nako ye, ba ta ba bona ba pili.
“Mubuso wa Lihalimu u swana ni muñ'a simu ya veine, ya pakelezi ku y'o bata batu ba ba ka beleka mwa simu ya hae. 
A lumelelana ni bona ku ba holisa mali a likana muholelo wa lizazi li li liñwi, mi a ba lumela ku y'o beleka mwa simu ya hae. 
Kih'a ya hape kwa musika, ka hola ya busupa ka ze peli, mi kwateñi a bona banna ba ba ne ba itulezi feela. 
A li ku bona, ‘Ni mina, mu ye mu y'o beleka mwa simu ya ka ya veine, mi ni ta mi holisa ka swanelo.’ 
Mi ba ya. A kuta hape musihali-tuna mi hape kasamulaho wa lihola ze talu, a eza cwalo. 
Kwa mafelelezo a kutela kwa musika ha ku siyezwi feela hola i liñwi ya ku sebeza. Kih'a bona banna ba bañwi ba nze ba yemi feela, mi a ba buza, a li, ‘Kiñi ha mu yemi feela mu si na se mu eza lizazi kaufela?’ 
Ba alaba, ba li, ‘Kakuli ha ku na ya lu file musebezi.’ A li ku bona, ‘Hakulicwalo, ni mina, mu ye mu y'o beleka mwa simu ya ka ya veine.’
  “Ka nako ya manzibwana, muñ'a simu a bulelela muzamaisi wa misebezi ya hae, a li, ‘Biza babeleki kaufela, u ba holise mali a bona, u kale ka ba mafelelezo, mi u feleleze ka ba ba keni pili.’ 
Babeleki ba ba ne ba kalile musebezi kwa mafelelezo, ba lifwa mali a lizazi mutumbi, mutu ni mutu. 
Cwale babeleki ba ba ne ba keni pili ha ba taha kwa ku hola, ba hupula kuli mwendi ba ta fumana ku fita ba ba ne ba keni mwamulaho, kono ni bona ba fiwa mali a likana ni a ba bañwi. 
Ba nga mali a bona, mi ba kala ku bilaela ku muñ'a simu. 
Ba li, ‘Babeleki bao, ba mafelelezo, ba belekile nako i liñwi feela, kanti luna lu belekile lizazi kaufela, ku nze ku cisa, kono nihakulicwalo u ba lifile sina luna!’
Muñ'a simu a alaba yo muñwi wa ku bona, a li, ‘Utwa, mulikani. Ha ni si ka ku puma, kakuli ne lu lumelelani kuli u ka sebeleza mali a lizazi li li liñwi. 
U nge mali a hao, mi u ikele kwa hae. Ni lata ku fa mubeleki wa mafelelezo mali a likana ni ao o ni ku file. 
Kana ha ni lukeli ku eza mo ni latela ka mali a ka, nji? Kamba u shwa muna kabakala bufani bwa ka?’ ”
  Mi Jesu a ekeza, a li, “Kamukwaocwalo, ba mafelelezo ba ta ba ba pili, mi ba pili ba ta ba ba mafelelezo.”
Jesu h'a li mwa nzila ye kambamela kwa Jerusalema, a bizeza balutiwa ba hae ba lishumi ka ba babeli kwatuko, mi a ba bulelela ba nze ba zamaya. 
A li, ‘A mu utwe! Lu kambamela kwa Jerusalema, koo na, Mwan'a Mutu, ni ta fiwa baprisita ba bahulu ni Baluti ba Mulao. Ba ta ni atulela lifu. 
Ba ta ni fa mwa mazoho a balicaba, ba ba ta ni sheununa, ba ni nate, ba ni kokotele fa sifapahano, kono ni ta zuha kwa bafu mwamulaho a mazazi a malalu.”
Cwale m'a bana ba Zebedea a taha ku Jesu ni bana ba hae. A inama fapil'a hae, mi a kupa tuso.
Jesu a mu buza, a li, “U batañi?”
Jesu a alaba, a li, “Ha mu zibi se mu kupa. Kana kikuli mwa kona ku nwela mwa sinwelo se ni ka tuha ni nwela ku sona?”
Jesu a ba bulelela, a li, “Ki niti, mu ka nwela mwa sinwelo sa ka luli, kono na, ha ni na swanelo ya ku keta ba ba ta ina ku la bulyo kamba ku la nzohoto la ka. Libaka zeo ki za ba ba lukiselizwe cwalo ki Ndate.”
Balutiwa ba lishumi ha ba utwa cwalo ba nyemela Jakobo ni munyan'a hae Joani. 
 Jesu kih'a ba kopanya kaufela, mi a li ku bona, “Mwa ziba kuli babusi ba batu ba na ni maata fahalimw'a bona, ni kuli ba litulo ze tuna ba ba busa ka tata. 
 Kono ku si ke kwa ba cwalo mwahal'a mina. Haiba yo muñwi wa mina a bata ku ba yo muhulu, u swanezi ku ba sikombwa sa mina. 
Haiba yo muñwi a lata ku ba wa pili, a be mutanga wa mina. 
Sina na, Mwan'a Mutu, ha ni si ka taha ku t'o sebelezwa, kono ni til'o sebeleza batu ni ku itombola bupilo bwa ka kuli ku liululwe batu kaufela.”
Ha ba zwa mwa Jeriko, batu ba bañata hahulu ba latelela Jesu. 
Mi libofu ze peli ne li inzi kwatukw'a nzila. Mi ba utwa kuli i ne li Jesu ya n'a fita, kiha ba kala ku huwa, ba li, “Mulena, Mwan'a Davida, u lu utwele butuku!”
Nyangela ya ba omanya ni ku ba bulelela kuli ba kuze. Kono ba huwa ku fita pili, ba li, “Mulena, Mwan'a Davida, u lu utwele butuku!”
Jesu a yema, a ba biza, mi a ba buza, a li, “Mu bata kuli ni mi ezeze sika mañi?”
Ba mu alaba, ba li, “Mulena, lu kupa kuli u kwalule meeto a luna!”
Jesu a ba shwela makeke, mi a ba swala fa meeto. Honafo ba bona, mi ba mu latelela.
Ha ba se ba sutelezi kwa Jerusalema, ba fita mwa munzi wa Betefage, fa Lilundu la Likota za Olive. Honafo, Jesu a luma balutiwa ba hae ba babeli. 
Kih'a ba laela kuli, “Mu ye mwa munzi o fapil'a mina, mi kapili mu ta fumana kambongolo ka ka fungilwe ni mwan'a kona. Mu tu fungulule, mi mu ni tiseze tona. 
Mi haiba mutu a ka mi buza se siñwi, mu mu bulelele, mu li, ‘Mulena wa tu bata’. Mi u ta tu lukulula kapili.”
Kwa ezahala cwalo kuli ku talelezwe se ne si bulezwi ki mupolofita, ha n'a ize,
  “Mu bulelele munzi wa Sione, mu li,
Balutiwa kiha ba ya, mi ba eza mw'a n'a ba bulelezi Jesu. 
Ba tisa mbongolo ni mwan'a yona, ba yala likubo fahalimw'a zona, mi Jesu a pahama fateñi. 
Nyangela ba yala likubo za bona mwa nzila. Ba bañwi ba lema mitai kwa likota, mi ba i yala mwa nzila. 
 Batu ba bañata, ba ba ne ba zamaya fapili ni mwamulaho wa Jesu, ba kala ku huwa, ba li, “Ku lumbekwe Mwan'a Davida! Mulimu a tohonolofaze ya taha ka libizo la Mulena! Ku lumbwe Mulimu mwa lihalimu!”
Jesu h'a kena mwa Jerusalema, munzi kaufela wa yema maefe-efe. Batu ba buza, ba li, “Mutu yo ki mañi?”
Nyangela ba alaba, ba li, “Ki yena mupolofita ya bizwa Jesu, ya zwa mwa Nazareta wa Galilea.”
Jesu a kena mwa malapa a Tempele, mi a lelekela kwande batu kaufela ba ba ne ba leka ni ku lekisa mwateñi. A wisakela fafasi litafule za ba ba ne ba cinca mali ni lipula za ba ba ne ba lekisa linkwilimba. 
 Mi a li ku bona, “Ku ñozwi kuli, ‘Ndu ya ka i ta bizwa ndu ya tapelo.’ Kono mina, mu i fetuzi maipato a masholi!”
Libofu ni lihole ba taha ku yena mwa malapa a Tempele, mi a ba folisa. 
Baprisita ba bahulu ni Baluti ba Mulao ba nyema ha ba bona limakazo z'a n'a eza, ni banana ba ba ne ba huwa mwa makozwana a Tempele, ba li, “Ku lumbekwe Mwan'a Davida!” 
 Kiha ba li ku Jesu, “Kana wa utwa ze ba bulela, nji?”
Cwale Jesu a ba siya, a zwa mwa Jerusalema, mi a ya kwa Betania, kw'a n'a iz'o lobala.
Habusa, Jesu ha s'a kutela kwa Jerusalema, a ikutwa ku lapa. 
A bona kota ya feiga ye ne li kwatuko a nzila, mi a ya ku yona, kono a tokwa ku fumana miselo kwateñi haisi matali feela. Kih'a li kwa kota, “Ku si ke kwa fumanwa muselo ku wena kuya kuile!” Honafo, kota ya feiga ya oma.
Balutiwa ha ba bona cwalo, ba komoka hahulu. Ba buza Jesu, ba li, “Kanti kota ye, i omile cwañi kapili cwana?”
  Jesu a ba alaba, a li, “Kaniti na mi bulelela, ni li, ‘Ha mu lumela mu sa hononi, ni mina mu ta kona ku eza se ni ezize kwa kota ye ya feiga’. Mi isiñi se feela, kono mane mu ta kona ku bulelela lilundu le kuli, ‘Nanuha, u itatele mwa liwate,’ mi li ta eza cwalo.
Ha mu lumela, mu ta amuhela ze mu kupa kaufela ka tapelo.”
Jesu a kena mwa malapa a Tempele, mi a kala ku luta. Baprisita ba bahulu ni ba bahulu ba Majuda kiha ba taha ku yena, ba t'o mu buza, ba li, “Maata a u eza zeo ka ona a zwa kai? Ki mañi ya ku file ona?”
Jesu a ba alaba, a li, “Ni na, ni ta mi buza puzo, i liñwi feela, mi ha mu kona ku i alaba, kihona ni ta mi bulelela maata e ni eza zeo ka ona. 
Joani u fumani kai maata a ku kolobeza, ki ku Mulimu kamba kwa batu?”
Kono ha lu ta alaba kuli ki kwa batu, lu saba se ba ka lu eza ba bañata, kakuli kaufel'a bona ba kozwi kuli Joani ne li mupolofita.” 
Cwale ba alaba Jesu, ba li, “Ha lu zibi.”
“Cwale, mu hupula cwañi? Ne ku na ni mutu ya n'a na ni bana ba babeli ba bashimani. A ya ku yo munyinyani, mi a li ku yena, ‘Mwan'a ka, zamaya u y'o sebeza mwa simu ya veine kacenu.’ 
Mwana a alaba, a li, ‘Ha ni lati’. Kono mwamulaho a ikupula mi a ya. 
Ndat'ahe kih'a ya ku yo muhulu, mi a y'o mu bulelela nto ye swana. Yo a mu alaba, a li, ‘Na ya sha.’ Kono nihakulicwalo h'a si ka ya. 
Kanti ku ba babeli bao, ya ezize s'a n'a bata ndat'ahe ki ufi?”
 Kakuli Joani Mukolobezi u tile ku t'o mi bonisa nzila ye mu swanezi ku nga, mi ha mu si ka mu lumela, kono batelisi ni basali ba mahule ba mu lumezi bona. Mi niha mu boni cwalo, mina, ha mu si ka baka mwamulaho, mi mwa lumela ku yena.’ ”
  Jesu a li, “A mu utwe nguli ye ñwi. Ne ku na ni muñ'a ndu ya n'a calile simu ya likota za veine. A i beya mwa lukwakwa, a yepa mwateñi silubelo, mi a yaha kalani. Kih'a beya simu mwa pabalelo ya balimi, mi a nga musipili. 
Ka nako ya kutulo, a luma batanga ba hae kwa balimi kuli ba y'o nga kalulo ya hae ya ze kutuzwi. 
Kono balimi bao ba swala batanga, ba nata yo muñwi, yo muñwi ba mu bulaya, mi ba nataka yo muñwi hape ka macwe. 
Muñ'a simu kih'a ba lumela batanga ba bañwi, ba bañata ku fita ba pili, mi ni bona ba ba eza sina mo ne ba ezelize ba pili. 
Kwa mafelelezo a ba lumela mwan'a hae, a li, ‘Kaniti luli ba ta kuteka mwan'a ka.’ 
Kono balimi h'a ba bona mwana, ba bulelelana, ba li, ‘Shwana ki yo! A mu tahe, lu mu bulaye, mi lu ikungele kalulo ya hae!’ 
Kiha ba mu swala, ba mu kasheza kwand'a simu, mi ba mu bulaya.”
Jesu a buza, a li, “Cwale muñ'a simu h'a ka taha, u ta eza cwañi kwa balimi bao?”
Ba mu alaba, ba li, “Kaniti luli, u ta bulaya batu ba ba maswe bao, mi u ka fa simu kwa balimi ba sili ba ba ta mu fanga kalulo ya hae ya ze kutuzwi ka nako ya kutulo.”
  Jesu a li ku bona, “Kana kikuli ha mu si ka bala se si ñozwi kuli,
Kiha ni li ku mina, “Mu ta amuhiwa Mubuso wa Mulimu, mi u ta fiwa sicaba si sili, se si ta kutiseza Mulimu miselo ye lukela. 
Mutu ufi ni ufi ya ta wela fa licwe leo, u ta lobeha-lobeha. Mi haiba licwe leo li wela mutu, li ta mu sila-sila.
Baprisita ba bahulu ni Bafalisi ha ba utwa linguli zeo za Jesu, ba lemuha kuli n'a shendekela bona. 
Cwale kiha ba lika ku mu swala, kono ne ba saba sicaba kakuli ne si kolwa kuli Jesu ki mupolfita.
Jesu a sebelisa hape linguli h'a bulela kwa batu. 
A li, “Mubuso wa Lihalimu u ka swaniswa ni mulena yo muñwi ya n'a lukiselize mwan'a hae mukiti wa linyalo. 
A luma batanga ba hae ku y'o biza ba ba ne ba memilwe kwa mukiti kuli ba tahe, kono ha ba si ka lata ku taha. 
Kiha s'a luma batanga ba bañwi, a li, ‘Mu bulelele ba ba memilwe, mu li, Mukiti u lukile cwale. Mapulu ni mankomwana a nunisizwe a tabilwe, mi lika kaufela li lukile. Mu tahe kwa mukiti wa linyalo!’ 
Kono ba ba ne ba memilwe ne ba si ka isa kwateñi pilu, mi ba ikezeza za bona. Yo muñwi a ya kwa simu ya hae, yo muñwi kwa sintolo sa hae. 
Haili ba bañwi, ba swala batanga, ba ba nata ni ku ba bulaya. 
Mulena a nyema hahulu, mi a luma masole ba hae kuli ba y'o bulaya babulai bao ni ku cisa munzi wa bona. 
Cwale a biza batanga ba hae, mi a li ku bona, ‘Mukiti wa linyalo u lukile, kono batu be ne ni memile ha ba u swaneli. 
Cwale mu ye mwa mikwakwa ye mituna mi mu memele kwa mukiti be mu ta fumana kaufela!’ 
Cwale batanga ba ya mwa mikwakwa, mi ba kubukanya batu kaufela be ne ba fumana, ba bande hamoho ni ba ba maswe, mi ndu mo ne ku ezezwa mukiti ya tala batu.
“Mulena kih'a kena mwa ndu mo, ku t'o bona batu ba ba ne ba memilwe, mi a bona mutu ya n'a si ka apala siapalo sa mukiti wa linyalo. 
A li ku yena, ‘Mulikani, u keni cwañi mo, u si na liapalo za mukiti?’ 
 Cwale mulena a bulelela batanga, a li, ‘Mu mu tame kwa mahutu ni kwa mazoho, mi mu mu kasheze kwande mwa lififi, kw'a ka y'o lilela ni ku kweca meeno.’ ”
Mi Jesu a feleleza, a li, “Ba ba memiwa ki ba bañata, kono ba ba ketwa ki ba banyinyani.”
Bafalisi ba ikela, mi ba y'o lelisana ka mo ba ta swaseza Jesu ka lipuzo. 
Kiha ba lumela ku Jesu balutiwa ba bona ni batu ba Heroda. Ba li ku yena, “Muluti, lu ziba kuli u mutu ya na ni niti. U luta niti ka mukwa wo Mulimu a bata kuli batu ba pile ka ona. U sa bilaeli ka ze ba nahana batu, kakuli ha u na taba kuli yo u cwañi kamba cwañi. 
A ku lu bulelele s'o hupula wena ka taba ye. Kana kwa lukela kuli lu zwiseze Mulena wa Baroma mutelo, kamba a ku lukeli?”
  Kono Jesu n'a s'a lemuhile mulelo wa bona o maswe. Kih'a li ku bona, “Mina baipi, kiñi ha mu ni lika? 
A mu ni bonise mali a muwaya-waya, e mu zwisanga ha mu tela!”
Jesu a ba buza, a li, “Siswaniso se, ni libizo le li ñozwi fateñi, ki za mañi?”
Ba alaba, ba li, “Ki za Sesare.”
Ha ba utwa cwalo, ba komoka hahulu. Kiha ba mu siya, ba ikela.
  Ka lona lizazi leo, Basaduki ba bañwi ba taha ku Jesu, ili bona ba ba bulela kuli batu ha ba na ku zuha kwa bafu. 
 Ba t'o mu buza, ba li, “Muluti, Mushe u lutile kuli, ‘Haiba munna a shwa a si na mwana, mwanahabo mufu u swanela ku nyala mbelwa kuli ba zuseze nyandi lusika.’ 
Cwale, ku luna ne ku na ni micaha ba supile, ili bana ba mutu a li muñwi. Yo muhulu a nyala musali, mi a shwa a si na mwana ni yena. Cwale, a siyela munyan'a hae mbelwa yo. 
Kwa ezahala cwalo ku ya mu tatama, ni ku wa bulalu mane ku isa ku wa busupa. 
Kwa mafelelezo, musali a shwa ni yena. 
Cwale ka lizazi la zuho ya bafu, musali yo u ta ba musal'a mañi ku bona ba supile? Kakuli kaufel'a bona ba mu nyezi!”
Jesu a ba alaba, a li, “Fo, mwa fosa, kakuli ha mu zibi ze ñozwi. Ha mu zibi ni maata a Mulimu. 
 Kakuli bafu ha ba ta zuha, ba ta swana sina mangeloi a mwa lihalimu. Banna ni basali ha ba sa na ku nyala ni ku nyaliwa. 
Cwale, haili ka zuho ya bafu, kana kikuli ha mu si ka bala se mu bulelezwi ki Mulimu, ha n'a ize, 
 ‘Ki na Mulimu wa Abrahama, Mulimu wa Isaka ni Mulimu wa Jakobo.’ Taba ye i talusa kuli ki Mulimu wa ba ba pila isiñi wa ba ba shwile.”
Batu ba bañata ha ba utwa cwalo ba komokiswa ki tuto ya hae.
Bafalisi ha ba utwa kuli Jesu n'a kuzisize Basaduki, ba putehela mwa sibaka si li siñwi. 
 Mi yo muñwi wa bona, ili muluti wa Mulao, a lika ku mu swasa ka puzo, a li, 
“Muluti, taelo ye tuna ku fita ze ñwi kaufela mwa Mulao ki ifi?”
  Jesu a mu alaba, a li, “U swanezi ku lata Mulena Mulimu wa hao, ka pilu ya hao kaufela, ni ka moya wa hao kaufela, ni ka ngana ya hao kaufela. 
Ye, ki yona taelo ye tuna ni ya pili. 
 Mi ya bubeli, ye swana ni yona, ki ye, ‘U swanezi ku lata wahenu sina m'o itatela.’ 
Mulao wa Mushe ni lituto za bapolofita kaufela li yemi fa litaelo zeo ze peli.”
Bafalisi ha ne ba kopani, Jesu a ba buza, a li, 
“Mina mu hupula cwañi ka Mesia? Ki wa lusika lufi?”
Jesu a li ku bona, “Kikabakalañi, Moya ha n'o susuelize Davida ku mu biza Mulen'a hae? Kakuli Davida u ize,
  ‘Mulena a li ku Mulen'a ka,
Haiba Davida a mu biza Mulena, cwale Mesia n'a ka ba cwañi wa lusika lwa Davida?”
Ha ku na ya n'a konile ku alaba Jesu nihaili ka linzwi li li liñwi feela, mi ku zwa lizazi leo ha ku na ya likile ku itiisa pilu ku mu buza lipuzo hape.
Cwale Jesu a bulela kwa nyangela ni kwa balutiwa ba hae. 
A li, “Baluti ba Mulao ni Bafalisi ba filwe maata a ku toloka Mulao wa Mushe. 
Kabakaleo, mu swanezi ku mamela ni ku eza ze ba mi bulelela kaufela. Kono mu si ke mwa likanyisa likezo za bona, kakuli ha ba ezi ze ba luta. 
Ba tama mitiyo ye bukiti, mi ba i kulekisa batu, kono bona ha ba lati ku ba tusa ka ku swala kwateñi nihaili ka munwana feela. 
 Ze ba eza kaufela, ba li eza kuli ba bonwe ki batu. Mu bone butuna bwa likwama za litimana za Mulao ze ba lwezi fa lipata ni fa mazoho a bona. Mu lemuhe ni butuna bwa mingundo ya liapalo za bona. 
Ba lata hahulu libaka ze kutekeha mwa mikiti, ni lipula ze kwa pili mwa masinagoge. 
Ba lata hahulu ku lumeliswa ka likute mwa mapatelo ni ku bizwa ki batu ka libizo la Muluti. 
Mina, mu si ke mwa bizwa ka libizo la Muluti, kakuli kaufel'a mina mu bana ba mba, mi mu na ni Muluti a li muñwi feela. 
Mi mu si ke mwa biza mutu mwa lifasi ka libizo la Ndate, kakuli Ndat'a mina ki a li muñwi feela, ili yena ya kwa lihalimu. 
Hape, mu si ke mwa bizwa ka libizo la Muzamaisi, kakuli muzamaisi wa mina ki a li muñwi feela, yena Mesia. 
 Yo muhulu mwahal'a mina a be yena mutang'a mina. 
 Mutu ni mutu ya ta ipahamisa u ta kokobezwa, mi ya ta ikokobeza u ta pahamiswa.
“Bumai bwa mina ki bo butuna, mina Baluti ba Mulao ni Bafalisi, baipi! Mu kwalela batu Mubuso wa Lihalimu. Ha mu keni mwateñi mina, mi ba ba lata ku kena mwa ba hanisa!
“Bumai bwa mina ki bo butuna, mina Baluti ba Mulao ni Bafalisi, baipi! Mu putelela limbelwa. Mu ba uzweza mandu a bona mu nze mu ba puma-puma ka ku ba ezeza litapelo ze telele! Kabakaleo, katulo ya mina i ta ba ye maswe ka ku fitisisa!
“Bumai bwa mina ki bo butuna, mina Baluti ba Mulao ni Bafalisi, baipi! Mu zamaya mu feza mawate ni mafasi ku fumana mutu a li muñwi feela ya ka ipulela, mi ha mu se mu mu fumani, mu mu eza ya swanela ku kena habeli mwa lihele, sina mina!
“Bumai bwa mina ki bo butuna, mina baeteleli ba libofu! Mu luta batu, mu li, ‘Haiba mutu a konka ka Tempele, ha ku na s'a itamile ka sona. Kono h'a ka konka ka gauda ya mwa Tempele, yo u itamile luli.’ 
Mina libofu za likuba! Sa butokwa ki sifi? Ki gauda nji, kamba ki Tempele ye kenisa gauda? 
Mi hape mu luta kuli, ‘Haiba mutu a konka ka katala ka ka kwa Tempele, ha ku na s'a itamile ka sona. Kono h'a ka konka ka mpo ye fa katala, yo u itamile luli.’ 
Mu libofu ze cwañi mina! Se situna ki sifi, mpo ye fa katala kamba kona katala kasibili ka ka kenisa mpo yeo? 
Kamukwaocwalo, mutu h'a konka ka katala, u konka ka kona ni ka limpo ze ku kona kaufela. 
H'a konka ka Tempele, u konka ka yona kasibili ni ka Mulimu, yena ya pila mwateñi. 
 Mutu h'a konka ka lihalimu, u konka ka lubona lwa Mulimu ni ka yena ya inzi fateñi.
  “Bumai bwa mina ki bo butuna, mina Baluti ba Mulao ni mina Bafalisi, baipi! Mu fa Mulimu nto i liñwi ku ze lishumi ili za miloho ze mu fumani, ze cwaleka minta, ni anisi ni kumini, mi ha mu isi pilu kwa lituto ze tuna ze mwa Mulao, ze swana sina tuto bakeñisa ku luka, ku ba ni musa ni busepahali cwalo. Ze, ki zona ze mu swanela ku eza, mu sa tuheli ze ñwi. 
Mina bazamaisi ba ba shwile meeto! Mu toola nzi ye mwa sino sa mina, kono mu miza kamele!
“Bumai bwa mina ki bo butuna, mina Baluti ba Mulao ni Bafalisi, baipi! Mu tapisa likomoki ni mikeke ya mina kwande, kono mwahali ku nze ku tezi lika ze mu fumani ka ku uzwa ni ka ku lakaza ze maswe. 
Wena, Mufalisi ya shwile meeto! Tapisa pili mwahal'a komoki, mi ku ta kena ni kwande!
  “Bumai bwa mina ki bo butuna, mina Baluti ba Mulao ni Bafalisi, baipi! Mu swana ni mabita a basizwe busweu, a bonahala bunde kwande, kono mwahali ku tezi masapo a bafu ni lika ze bolile. 
Ni mina cwalo, kwande batu kaufela ba bona kuli mu lukile kono mwahali ku tezi muipo ni bumaswe.
“Bumai bwa mina ki bo butuna, mina Baluti ba Mulao ni Bafalisi, baipi! Mu ezeza bapolofita mabita a mande, mi mu kabisa mabita a ba ba pilile bupilo bo bunde. 
Mu li, ‘Kambe ne lu li teñi mwa linako za bo kukw'a luna, kambe ne lu si ke lwa eza ze ba ezize, ili ku bulaya bapolofita.’ 
Kamukwaocwalo, mu itumelela hande-nde kuli mu ba lusika lwa babulai ba bapolofita! 
Hakulicwalo, mu zwelepili, mu feleleze ze ne ba kalile bo kukw'a mina! 
 Mina linoha, bana ba libili! Mu ka banduka cwañi katulo ya ku atulelwa lihele? 
Kifohe, mu teeleze! Ni ta mi lumela bapolofita, ni ba ba butali ni baluti. Mu ta bulaya ba bañwi ba ku bona, ba bañwi mu ta ba kokotela fa sifapahano, mu ta natela ba bañwi mwa masinagoge a mina, mi mu ta ba lelekisa mwa minzi kaufela. 
 Kamukwaocwalo, katulo ya pulao ya batu ba ba si na mulatu kaufela i ta ba fahalimw'a mina, ku kala ka pulao ya Abele ya n'a lukile ku tisa ku ya Zakaria, mwan'a Barakia, ye ne mu bulaezi mwahal'a Tempele ni katala. 
Ni mi bulelela niti, ni li, ‘Katulo ye lukela lipulao zeo kaufela, i ta ba fahalimw'a batu ba ba pila ka nako ye.’
“Mawee, Jerusalema, Jerusalema! Wena ya bulaya bapolofita ni ku pobaula ka macwe ba ba lumilwe ku wena ki Mulimu! I se li hakai ni batile ku kopanya bana ba hao sina kuhu ha i kubukanya tuzwinyani twa yona kwatas'a mafufa a yona, kono u hanile! 
Cwale, ndu ya mina i ta mi siyalela ili matota feela. 
 Ku zwa hona fa, na mi bulelela, ha mu sa na ku ni bona hape, ku fitela ha mu ta li, ‘Mulimu, u tohonolofaze ya taha ka libizo la Mulena.’ ”
Jesu a siya Tempele, mi h'a funduka, balutiwa ba hae ba taha ku yena, ba mu supeza miyaho ya Tempele. 
Jesu kih'a li ku bona, “Ee, mwa li bona zeo kaufela? Ni mi bulelela niti. Ha ku na licwe nihaiba li li liñwi feela le li ta siyala fahalimw'a le liñwi. A ta shandaulwa kaufel'a ona.”
Jesu ha n'a inzi fa Lilundu la Likota za Olive, balutiwa ba hae ba taha ku yena kwa mukunda, ba li, “A ku lu bulelele nako ye li ta ezahala z'o bulela kaufela, mi hape ku ta bonahala sika mañi se si ta supa kuli u tuha u taha, ni kuli mafelelezo a nako s'a fitile?”
Jesu a ba alaba, a li, “Mu tokomele kuli mu si ke mwa yembululwa ki mutu. 
Kakuli batu ba bañata ba ka taha ka libizo la ka, ba nze ba li, ‘Ki na Mesia!’ Mi ba ta yembulula batu ba bañata. 
Mu ka tuha mu utwa mabulatwi a lindwa fakaufi ni kwahule, kono mu si ke mwa ikalelwa. Ze cwalo li swanela ku ezahala, kono ha ku talusi kuli ki ona mafelelezo a lifasi, batili. 
Naha i ta lwanisa naha ye ñwi, mi mubuso u ta lwanisa mubuso o muñwi. Mwa libaka ze ñwi tala i ta ba teñi ni lizikinyeho za lifasi cwalo. 
Lika zeo kaufela li ta ba feela sina makalelo a butuku bwa mba ha i zuha.
  “Batu ba ta mi swala, ba mi ise kuli mu y'o nyandiswa mi ba ta mi bulaya. Macaba kaufela a ta mi toya kabakala ka. 
Ka nako yeo, batu ba bañata ba ta tuhela tumelo ya bona. Ba ta tamisa ba bañwi ni ku toyana. 
Bapolofita ba buhata ba ka taha, mi ba ta puma batu ba bañata. 
Bumaswe bu ta ekezeha hahulu, mi lilato la batu li ta fukuzeha. 
 Kono ya ka tundamena, mane ku isa kwa mafelelezo, yo u ta piliswa. 
Litaba zeo ze Nde za Mubuso li ta lutiwa mwa lifasi kaufela, kuli i be bupaki kwa batu ba mishobo kaufela. Mi kihona mafelelezo a ka taha.
  “Mu ta bona Bumaswe bo bu Sabisa, bw'a n'a bulezi mupolofita Daniele, bu inzi mwa sibaka se si kenile. Ya bala a utwisise hande! 
Fohe, ba ba mwa Judea ba sabele kwa malundu. 
 Mutu ya li fa situwa sa ndu ya hae, a si ke a sinya nako ya ku tuluka, ku t'o kena mwa ndu ni ku nga mwateñi se siñwi. 
Ya li mwa simu, a si ke a kutela kubo kwa hae. 
I ta ba bumai bo bu cwañi ku ba ba itwezi ni bo mambututu ka mazazi ao! 
Mu lapele, mu kupe Mulimu kuli zeo kaufela li si ke za ezahala ka nako ya maliha kamba ka Lizazi la Pumulo! 
 Kakuli ñalelwa ya nako yeo i ta ba ye tuna ku fita ye bile teñi kaufela, ku zwa kwa simuluho ya lifasi mane ku fita kacenu, mi ha ku sa na ku ba ni ye cwalo kuya kuile. 
Kabe Mulimu n'a si ka hupula ku fukuza palo ya mazazi ao a manyando, ne ku si ke kwa ba ni mutu ya n'a ta banduka, kono kabakala batu b'a iketezi Mulimu u ta a fukuza.
“Cwale, haiba mutu a li ku mina, ‘A mu bone, Mesia ki yo!’ kamba ‘Mesia ki yani,’ mu si ke mwa kolwa. 
Kakuli ba ba ta ipiza bo Mesia ni bapolofita, ka buhata, ba ta ba teñi. Mi ba ta eza limakazo ze komokisa ka muhupulo wa ku puma batu ba ba ketilwe ki Mulimu, haiba kwa konahala. 
Mu teeleze! Ni mi lemusize lika li si ka ezahala kale.
  “Cwale, haiba batu ba li ku mina, ‘A mu bone, ki yo! U mwa naheñi!’ mu si ke mwa ya kwateñi. Kamba ha ba li, ‘A mu bone, ki yo! U ipatile kwanu!’ mu si ke mwa lumela. 
Kakuli na, Mwan'a Mutu, ni ka taha sina lumonyi lwa pula lo lu benya kwahalimu ku zwa kwa upa ku y'o fita kwa wiko.
  “Ko ku inzi situpu, manoñu a ta kubukana kwateñi.
  “Honafo, manyando a mazazi ao a man'o fela, lizazi li ta unsufala, kweli ha i na ku benya, linaleli li ta wa kwa halimu, mi ze maata ze mwa mbyumbyulu li ta zikinyeha. 
 Sisupo sa ku taha kwa ka, na, Mwan'a Mutu, si ta bonahala mwa lihalimu. Mishobo kaufela ya lifasi i ta lila, mi i ta iponela na, Mwan'a Mutu, ni nze ni taha fa malu a lihalimu ka maata ni ka bulena bo butuna. 
Ku ta lila tolombita ye tuna, mi ni ta luma mangeloi a ka ku kubukanya ba ba ketilwe mwa maneku kaufela ku kalela kwa makalelo a lihalimu mane ku y'o fita kwa mafelelezo a lona.
“Mu itute se siñwi ka kota ya feiga. Mitai ya yona ha i shoshela, mu ziba kuli matabula s'a li fakaufi. 
Kamukwaocwalo, ha mu ta bona zeo kaufela li ezahala, mu zibe kuli na, Mwan'a Mutu, ni fakaufi mane ni fa munyako. 
Luli na mi bulelela, ni li, ‘Batu ba ba pila ka nako ye ha ba na ku shwa kaufela, lika zeo li si ka ezahala kale. 
Lihalimu ni lifasi li ta fela kono manzwi a ka, ona, h'a na ku fela!’
“Kono, haili ka za lizazi leo ni nako ya teñi, ha ku na ya li ziba, nihaiba ona mangeloi a kwa lihalimu, nihaiba Mwana, konji Ndate feela a nosi, ki yena ya li ziba. 
 Ku taha kwa ka, na, Mwan'a Mutu, ku ta swana sina mo ne ku ezahalezi ka linako za Nuwe. 
Kaniti muunda u si ka taha kale, batu ne ba ca, ba nwa, ba nyala, ba nyalisa, ku fitela lizazi leo Nuwe a kena mwa Aleka. 
 Ne ba sa zibi se si ka ezahala ku fitela muunda u fita, mi wa ba kukisa kaufel'a bona. Ku taha kwa ka, na, Mwan'a Mutu, ku ta ba cwalo. 
Ka nako yeo, kwa banna ba babeli ba ba ta ba mwa simu, yo muñwi u ta ngiwa mi yo muñwi a siiwe. 
Kwa basali ba babeli ba ba ta sita mwa cika, yo muñwi u ta ngiwa mi yo muñwi a siiwe.
“Mu tokomele, kakuli ha mu zibi lizazi l'a ka taha Mulen'a mina. 
 Mu zibe kuli kambe muñ'a ndu n'a ka ziba nako yeo lisholi li ka taha ka yona, n'a ka tona ku libelela kuli ndu ya hae i si ke ya punyiwa. 
Kabakaleo, ni mina, mu ine mu nze mu itukisize nako kaufela, kakuli na, Mwan'a Mutu, ni ka taha ka nako ye mu sa zibi.
“Cwale mutanga ya sepahala, ya butali, ki ufi? Ki yena ya beilwe ki mulen'a hae kuli a zamaise batanga ba bañwi, ni ku ba fa lico ka nako ye swanela. 
U na ni litohonolo mutanga yo, haiba mulen'a hae a ka mu fumana a nz'a eza cwalo h'a fita! 
Ni mi bulelela niti, ni li, ‘Mulen'a hae u ta mu eza muzamaisi wa liluwo la hae kaufela.’ 
Kono haiba mutanga yo ki ya maswe, u ta bulela ka pilu, a li, ‘Mulen'a ka h'a na ku kuta kapili.’ 
Kih'a ta kala ku nata batanga ba bañwi, mi u ta ca ni ku nwa ni matahwa. 
Cwale mulen'a hae u ta kuta zazi l'a si ka libelela, ni ka nako y'a sa zibi. 
U ta mu utwisa hahulu butuku, ni ku mu fa kabelo ye swanela baipi, kw'a ka y'o lila ni ku kweca meeno.
  “Ka lizazi leo, Mubuso wa Lihalimu u ta swana sina basizana ba lishumi ba ba ne ba ngile lilampi za bona, ku y'o katanyeza munyali. 
Ba ketalizoho ba ku bona i ne li likuba, mi ba bañwi ba ketalizoho i ne li ba ba butali. 
Basizana ba likuba bao, ne ba ngile lilampi za bona, kono ne ba si ka lwala mafula a mañwi. 
Kanti ba ba butali, bona, ne ba ngile lilampi za bona ni mafula a mañwi mwa lipiza. 
Cwale, kakuli munyali n'a liyehile kwa ku taha, basizana kaufela ba kala ku ozela, mi ba lobala.
“Fahal'a busihu, muhuwo wa utwahala, ‘Munyali ki yo! A mu tahe, mu t'o mu katanyeza!’ 
Basizana ba lishumi bao kaufela ba zuha mi ba kala ku lukisa-lukisa lilampi za bona. 
Cwale basizana ba likuba ba li ku ba ba butali, ‘A mu lu fe kwa mafula a mina kakuli lilampi za luna za tima.’ 
Ba ba butali ba alaba, ba li, ‘Batili, ha ku konahali, kakuli h'a na ku lu likana, mina ni luna. A mu ye ku ba ba lekisa mafula, mu y'o itekela a mina!’ 
Basizana ba likuba bao, kiha ba ya ku y'o leka mafula, kono ha ne ba sa ile cwalo munyali a fita. Basizana ba ketalizoho ba ba ne ba itukisize ba kena ni yena mwa ndu mo ne ku ezezwa mukiti wa linyalo, mi kwa kwaliwa kwa munyako.
  “Mwamulahonyana basizana ba bañwi bale ba fita, ba li, ‘Mulena, Mulena, lu kwalulele, lu kene!’ 
Kono munyali a alaba, a li, ‘Luli ha ni mi zibi!’ ”
Mi Jesu h'a feleleza ku bulela, a li, “Mu tokomele, kakuli ha mu zibi lizazi kamba nako.
  “Ku ta swana sina mutu ya n'a s'a li fakaufi ni ku funduka, ku nga musipili. A biza batanga ba hae, mi a ba fa maata a ku babalela bufumu bwa hae. 
A fa yo muñwi ni yo muñwi mw'a n'a konela. A fa wa pili mali a likana ni likiti li ketalizoho za muwaya-waya, wa bubeli a mu fa likiti ze peli, mi wa bulalu a mu fa sikiti si li siñwi. Cwale a funduka. 
Mutanga ya n'a filwe likiti li ketalizoho a ya kapili, a li sebelisa, mi a fumana hape ze ñwi likiti li ketalizoho. 
Mutanga ya n'a filwe likiti ze peli a eza cwalo ni yena, mi a fumana hape likiti ze ñwi ze peli. 
Kono mutanga ya n'a filwe sikiti si li siñwi, a ya, a y'o yepa musima, mi a pumbeka mali a mulen'a hae.
“Ha ku se ku fitile nako ye telele, mulen'a batanga bao a kuta, mi ba kutisa mali. 
Mutanga ya n'a filwe likiti li ketalizoho, a sutelela, mi a tisa ni ze ñwi likiti li ketalizoho z'a n'a fumani. A li, ‘Muñ'a ka, n'o ni file likiti li ketalizoho, kono bona, ze ñwi likiti li ketalizoho ki ze, ze ni fumani.’ 
Mulen'a hae a li ku yena, ‘U ezize hande, mutanga yo munde, ya sepahala! Kakuli u sepahalile ka lika ze nyinyani, ni ta ku fa cwale ku babalela lika ze ñata. Taha, lu tabe hamoho!’
“Cwale kwa taha mutanga ya n'a filwe likiti ze peli, mi a li, “Muñ'a ka, n'o ni file likiti ze peli. Bona, ze ñwi likiti ze peli ki ze, ze ni fumani.’ 
Mulen'a hae a li ku yena, ‘U ezize hande, mutanga yo munde, ya sepahala! Kakuli u sepahalile ka lika ze nyinyani, ni ta ku fa cwale ku babalela lika ze ñata. Taha, lu tabe hamoho!’
“Kih'a ku taha cwale mutanga ya n'a filwe sikiti si li siñwi, mi a li, ‘Muñ'a ka, ne ni ziba kuli u mutu ya tata. U kutula m'o si ka cala, mi u kubukanya m'o si ka hasa peu. 
Ni sabile, mi kiha ni il'o pumbeka mali a hao mwa mubu. Bona, se ili sa hao ki se!’
“Mulen'a hae a mu alaba, a li, ‘Wena mutanga ya maswe, ya buzwa! N'o ziba kuli ni kutula mo ni si ka cala, mi ni kubukanya mo ni si ka hasa peu, nji? 
Hakulicwalo n'o swanela ku y'o beya mali a ka mwa panga, mi ha ni kuta n'o ta ni kutiseza ona ni kekelezo fahalimu. 
Cwale mu mu amuhe mali ao, mu a fe ya na ni likiti ze lishumi. 
 Ya na ni sika, u ta ekelezwa ku s'a sweli, a be ni ze ñata, kono ya si na, u ta amuhiwa nihaili ka kanyinyani k'a na ni kona. 
 Haili ka mutanga yo, ya si na tuso, mu mu kasheze kwande mwa lififi, kw'a ta y'o lila ni ku kweca meeno.’
  “Na, Mwan'a Mutu, ha ni ka taha sina Mulena, ni mangeloi a ka kaufela, ni ta ina fa lubona lwa ka lwa bulena. 
Batu ba lifasi kamukana ba ta kubukana fapil'a ka, mi ni ta ba kauhanya likalulo ze peli, sina mulisana h'a kauhanya lingu ni lipuli. 
Ni ta beya lingu ku la bulyo, ni zona lipuli ku la nzohoto. 
Cwale na, Mulena, ni ta li kwa batu ba ba ku la bulyo, ‘A mu tahe, mina ba ba tohonolofalizwe ki Ndate! Mu t'o amuhela mubuso o n'o lukiselizwe mina ku zwa fo li bupelwa lifasi. 
 Kakuli ne ni lapile, mi mwa ni fa lico, na ca. Ne ni shwile linyolwa, mi mwa ni fa mezi, na nwa. Ne ni li muenyi mi mwa ni amuhela. 
Ne ni li mapunu, mi mwa ni fa liapalo, na apala. Ne ni kula, mi mwa ni babalela. Ne ni li mwa tolongo, mi mwa t'o ni potela.’
“Kono ba ba lukile ba ta mu buza, ba li, ‘Mulena, lu ku boni lili u nz'o lapile, mi lwa ku fa lico, kamba lu ku boni lili u shwile linyolwa, mi lwa ku nwisa mezi? 
Lu ku boni lili u li muenyi, mi lwa ku amuhela, kamba u li mapunu, mi lwa ku fa liapalo? 
Lu ku boni lili u nz'o kula kamba u li mwa tolongo, mi lwa ku potela?” 
Mulena u ta ba alaba, a li, ‘Ni mi bulelela niti. Kamita ha ne mu ezeza cwalo yo muñwi ku bona ba banyinyani bao be ili banyani ba ka, ne mu ezeza na!’
“Kono, kihona a ta li ku ba ba inzi ku la nzohoto, ‘A mu zwe ku na, mina ba ba kutilwe ki Mulimu! A mu ye mwa mulilo o sa timi, o lukiselizwe Satani ni mangeloi a hae! 
Kakuli ne ni lapile, kono ha mu si ka ni fa sa ku ca. Ne ni shwile linyolwa, kono ha mu si ka ni fa sa ku nwa. 
Ne ni li muenyi, kono ha mu si ka ni amuhela. Ne ni li mapunu, kono ha mu si ka ni fa liapalo. Ne ni kula, ni li mwa tolongo, kono ha mu si ka ni babalela.’
“Mi ni bona ba ta mu buza, ba li, ‘Mulena, lu ku boni lili u nz'o lapile, kamba u nz'o shwile linyolwa, kamba u li muenyi, kamba u li mwa tolongo, mi lwa palelwa ku ku tusa?’ 
Mulena u ta ba alaba, a li, ‘Ni mi bulelela niti. Kamita ha ne mu hana ku tusa yo muñwi wa ba banyinyani bao, ne mu hana ku tusa na.’ 
 Bao, ba ta isiwa mwa manyando a sa feli, kono ba ba lukile bona, ba ta kena mwa bupilo bwa kamita.”
Jesu ha s'a felize ku luta zeo kaufela, a li kwa balutiwa ba hae. 
 “Sina ha mu izibela ni mina, ku siyezi mazazi a mabeli feela kuli ku eziwe Mukiti wa Paseka, fo na, Mwan'a Mutu, ni ta isiwa ku y'o kokotelwa fa sifapahano.”
Baprisita ba bahulu ni ba bahulu ba sicaba sa Majuda kiha ba kopana kaufela mwa lapa la Kayafa, muprisita yo muhulu. 
Ba lelisana ka mo ba ta swalela Jesu ka butali kuli ba mu bulaye. 
Ne ba li, “Lu si ke lwa mu swala ka nako ya mukiti, kakuli sicaba si ka swana sa eza mufili-fili.”
Jesu n'a inzi mwa ndu ya Simoni wa mbingwa, mwa Betania. 
 Kwa taha musali ya n'a lwezi piza ya alabastera ye ne tezi mafula a sende, a teko ye tuna. A sela Jesu sende yeo fa toho ha n'a nz'a ca. 
Balutiwa ha ba bona cwalo, ba nyema hahulu, mi ba li, “Sinyehelo yeo kaufela ki yañi? 
Kakuli sende yeo i ne i ta kona ku lekiswa mali a mañata, mi mali ao n'a ta fiwa babotana!”
Jesu a lemuha ze ne ba bulela, mi a li ku bona, “Kiñi ha mu kataza musali yo? U ni ezelize nto ye nde. 
 Kakuli mu ta inanga ni babotana nako kaufela, kono na, ha mu na ku inanga ni na kamita. 
Kezo y'a ezize, h'a selile sende fa mubili wa ka, ki ku ni lukiseza kepelo. 
Luli na mi bulelela kuli ko li ta bulelwa kaufela mwa lifasi Litaba ze Nde zeo za Mubuso wa Mulimu, musali yo u ta hupulwa ka kezo y'a ezize.”
Kono yo muñwi wa balutiwa ba lishumi ka ba babeli, ya bizwa Judasi Isikariota, a ya kwa baprisita ba bahulu. 
A li ku bona, “Mu ta ni fañi, haiba ni mi fumanela Jesu?” Kiha ba bala mali a mashumi a malalu a muwaya-waya wa silivela, mi ba mu fa ona. 
Ku zwa hona fo, Judasi a bata nako ye nde ya ku swalisa Jesu.
Ka lizazi la pili la Mukiti wa Mahobe a si na Mumela, balutiwa ba taha ku Jesu ba t'o buza, ba li, “K'o bata kuli lu y'o ku lukiseza mulalelo wa Paseka ki kakai?”
Jesu a li ku bona, “Mu kene mwa munzi, mu ye ku mutu yo muñwi, mi mu y'o li ku yena, ‘Muluti u li, Nako ya ka i fakaufi. Balutiwa ba ka, ni na, lu ka t'o cela Paseka mwa ndu ya hao.’ ”
Balutiwa ba eza sina mw'a n'a ba bulelezi Jesu, mi ba lukisa mulalelo wa Paseka.
Manzibwana Jesu ni balutiwa ba hae ba lishumi ka ba babeli ba ina fa tafule, ba ca. 
Ha ne ba nze ba ca, Jesu a li, “Ni mi bulelela niti, ‘Yo muñwi wa mina u ta ni beteka.’ ”
Balutiwa ba swaba hahulu, mi ba kala ku mu buza, a li muñwi ka a li muñwi, ba li, “Kana i ka ba na, Mulena?”
  Jesu a ba alaba, a li, “Yo muñwi ya sunsa ni na mwa mukeke ki yena ya ta ni beteka! 
Na, Mwan'a Mutu, ni ta shwa sina mo ku ñolezwi, kono bumai ki bwa mutu ya ta beteka na, Mwan'a Mutu! I ne i ka ba bunde kambe mutu yo n'a si ka pepwa!”
Judasi, yena ya n'a mu beteka, a buza, a li, “Kana ki na, Muluti?”
Ha ne ba nze ba ca, Jesu a nga buhobe, mi a sin'o itumela ku Mulimu, a bu komauna, mi a bu fa balutiwa ba hae, a li, “A mu nge, mu ce, se ki mubili wa ka.”
Cwale a nga sinwiso, mi a sin'o itumela ku Mulimu, a ba fa sona, a li, “Mu nge, mu hupisane kaufel'a mina. 
 Se ki mali a ka, a tiisa bulikani bwa Mulimu, mi a sululezwi batu kaufela, kabakala swalelo ya libi. 
Na mi bulelela, ni li, ‘Ha ni sa na ku nwa waine yeo hape ku fitela lizazi le ni ta nwa waine ye nca ni mina mwa Mubuso wa Ndate.’ ”
Cwale ba opela pina, mi ba ya kwa Lilundu la Likota za Olive.
  Cwale Jesu a li kwa balutiwa ba hae, “Bona busihu bo, kaufela mina mu ta ni sabela, mu ni siye ni li nosi kakuli ku ñozwi kuli, ‘Ni ta bulaya mulisana, mi mutapi wa lingu u ta hasanela kai ni kai.’ 
 Kono ha ni se ni zuhile kwa bafu, ni ta itangeta kwa Galilea.”
Pitrosi kih'a bulela, a li ku Jesu, “Na, ha ni na ku ku sabela ni kamuta, ba bañwi niha ba ta eza cwalo!”
Jesu a mu alaba, a li, “Ni ku bulelela niti, ni li, ‘Bona busihu bo, mukombwe u si ka lila kale, u ta be s'o ni latuzi halalu.’ ”
Pitrosi a li ku yena, “Ha ni na ku ku latula, nihaiba ku shwa ni ta shwa ni wena!”
Cwale Jesu a fita ni balutiwa ba hae mwa sibaka se si bizwa Getsemani, mi a li ku bona, “A mu ine fa, ha ni sa ya fani ku y'o lapela.” 
A ya ni Pitrosi ni bana ba Zebedea ba babeli. A kenelwa ki maswabi ni ñalelwa ye tuna. 
A li ku bona, “Maswabi a mwa pilu ya ka ki a matuna, mane inge ni ka shwa. Mu siyale fa, mu tone ni na.”
Ha s'a ba siile hanyinyani, a ikwiseza fafasi ka pata, mi a lapela, a li, “Ndate, ha ne i ka ba kuli kwa konahala, kambe n'o ka zwisa sinwiso se sa manyando ku na. Kono ku eziwe m'o latela, isiñi mo ni latela na.”
Kih'a kutela kwa balutiwa bao ba balalu, mi a ba fumana ba lobezi. A li ku Pitrosi, “Kikabakalañi ha mu palelwa ku tona ni na, nihaili hola i liñwi feela? 
Mu tone, mi mu lapele kuli mu si ke mwa kena mwa muliko. Pilu ya mutu i lata ku eza hande, kono mubili wa hae wa fokola.”
Jesu a ya hape lwa bubeli, mi a lapela cwana, a li, “Ndate, haiba ku sa konahali kuli sinwiso se sa manyando si fitelele ni si ka nwela ku sona, fohe ku eziwe mo u latela!” 
A kutela hape kwa balutiwa ba hae, mi a ba fumana ba lobezi kakuli ne ba palelwa ku tona.
Jesu a ba siya hape, mi a y'o lapela lwa bulalu, a nz'a bulela manzwi a swana. 
Kih'a kutela kwa balutiwa mi a li ku bona, “Kanti mu sa lobezi ni ku pumula? A mu bone! Nako i fitile ya kuli na, Mwan'a Mutu, ni beiwe mwa mazoho a baezalibi. 
A mu yeme, lu zamayeñi! A mu bone, ya ni beteka ki yo. U fitile!”
Jesu n'a sa bulela cwalo, ha ku fita Judasi, yo muñwi wa balutiwa ba lishumi ka ba babeli. N'a zamaya ni batu ba bañata ba ba ne ba lwezi lisabule ni milamu. Batu bao ne ba lumilwe ki baprisita ba bahulu ni ba bahulu ba sicaba sa Majuda. 
Judasi, yena ya n'a beteka Jesu, n'a file batu bao sisupo. N'a ize, “Mutu ye ni ta tubeta ki yena yo, ye mu bata. Mu mu swale!”
Judasi h'a fita, a yelela feela ku Jesu, mi a li ku yena, “Lumela, Muluti!” Mi a mu tubeta.
Jesu a mu alaba, a li, “Mulikani, eza kapili s'o tezi!”
Yo muñwi wa ba ba ne ba li ni Jesu a comola sabule ya hae, mi a puma mutang'a muprisita yo muhulu zebe. 
Jesu kih'a li ku yena, “Kutiseza sabule ya hao mwa sipusu sa yona, kakuli ba ba swala sabule kaufela ba ta bulaiwa ka sabule. 
Kana ha u zibi kuli ha ne ni ka tokwa tuso ne ni ta kupa Ndate, mi n'a ta kona ku ni lumela honafo limpi ze lishumi ka ze peli za mangeloi, mane ni ku fita, nji? 
Kono ha ne ku ta ba cwalo, ze ñozwi mwa mañolo ne li ta ezahala cwañi, ze li ku swanezi ku ezahala cwalo?”
  Cwale Jesu a li kwa nyangela, “Kana kikuli ni sisinyi nji, ha mu tile ni lisabule ni milamu ku t'o ni swala? Ne ni inanga mazazi kaufela mwa malapa a Tempele, ni nze ni luta, mi ha mu si ka ni swala. 
Kono, zeo kaufela ha li ezahalile kikuli ku talelezwe ze ñozwi mwa Mañolo ki bapolofita.”
Ba ba ne ba sweli Jesu ba mu isa kwa lapa la Kayafa, muprisita yo muhulu, koo ne ba kopanezi Baluti ba Mulao ni ba bahulu ba sicaba. 
Pitrosi a latelela Jesu a nz'a li kwahule, mane a t'o fita kwa lapa la muprisita yo muhulu. A kena mwa lapa, mi a ina fafasi ni balibeleli ku bona se si ta ezahala kaufela. 
Baprisita ba bahulu ni ba Kuta kamukana ba lika ku fumana litaba za buhata ze ba ka tama Jesu ka zona kuli ba kone ku mu bulaya. 
Kono ba palelwa ku li fumana niha ne ku tile lipaki ze ñata za buhata. Kwa mafelelezo kwa taha batu ba babeli. 
 Ba li, “Mutu yo n'a bulezi kuli wa kona ku tuba Tempele ya Mulimu ni ku i yaha sinca hape mwa mazazi a malalu feela.”
Muprisita yo muhulu a yema, mi a li ku Jesu, “Kana ha u na s'o ka alaba ka litaba ze ba ku tama ka zona, ze?” 
Kono Jesu a kuza feela. Muprisita yo muhulu hape a li ku yena, “Ni ku konka ka libizo la Mulimu ya pila, u lu bulelele haiba ki wena Mesia, Mwan'a Mulimu.”
  64 Jesu a mu alaba, a li, “Ee, sina m'o bulelela! Kono na mi bulelela, ni li, ‘Ku zwa honafa, mu ta ni bona, na, Mwan'a Mutu, ni inzi ku la bulyo la Mulimu ya maata. Mu ta ni bona ha ni taha fa malu a lihalimu!’ ”
  Honafo, muprisita yo muhulu a pazula liapalo za hae, mi a li, “U nyefuzi! Ha lu sa tokwa lipaki! Mu sa z'o ikutwela h'a nyefula! 
Mina, mu hupula cwañi?”
  Cwale ba mu kwelaka mati fa pata, ba mu nataka ka liñondo. Ba bañwi ne ba mu bakaula. 
Mi ba li, “Lu polofitele, Mesia! U lu bulelele kuli ya ku natile ki mañi!”
Pitrosi n'a inzi kwande, mwa lapa, ha ku fita musizana, ili yo muñwi wa batanga ba muprisita yo muhulu. A taha, mi a t'o li ku yena, “Ni wena n'o inzi ni Jesu wa kwa Galilea.”
Kono a latula fapil'a batu kaufela, a li, “Ha ni zibi s'o bulela.” 
Kih'a ya kwa munyako wa lapa. Mutanga yo muñwi wa musizana a mu bona, mi a bulelela ba ba ne ba li teñi fo, a li, “Mutu yo n'a inzi ni Jesu wa Nazareta.”
Pitrosi a hana hape mi a alaba, a li, “Na konka luli. Ha ni mu zibi mutu yo!”
Mwamulaho a nakonyana, batu ba ba ne ba yemi foo ba taha ku Pitrosi, mi ba li ku yena, “Kaniti luli ni wena u yo muñwi wa bona, kakuli mukwa w'o bulela ka ona wa ku paka luli!”
Pitrosi kih'a kala ku konka, a li, “Ha ni mu zibi mutu yo!”
Pitrosi a hupula s'a n'a mu bulelezi Jesu, ha n'a ize, “Mukombwe u si ka lila kale, u ta be s'o ni latuzi halalu!” Kih'a zwela kwande, mi a lila ni ku itiulula.
Busihu bu sin'o sa feela, baprisita ba bahulu ni ba bahulu ba Majuda, ba lelisana ka mo ba ta bulaela Jesu. 
Ba mu tama ka mawenge, ba mu isa ku Mubusisi Pilato, mi ba mu beya mwa maata a hae.
  Judasi, yena mubeteki, h'a bona kuli Jesu n'a atulezwi lifu, a inyaza, mi a kutiseza mashumi a malalu ani a muwaya-waya wa silivela kwa baprisita ba bahulu ni ku ba bahulu ba sicaba. 
A li ku bona, “Ni fosize ha ni betekile mutu ya si na mulatu kuli a bulaiwe!”
Judasi kiha s'a y'o latela mali kwa pulukelo ya mali ya Tempele. A ba siya, a zwa, mi a y'o ipulaya.
Baprisita ba bahulu ba nopa mali, mi ba li, “Ka Mulao wa luna, mali ao h'a lukeli ku beiwa mwa pulukelo ya Tempele, kakuli ki mali a lifu la mutu.” 
Ha ba se ba lumelelani fa taba yeo, ba leka ka ona Simu ya Mubupi wa Lipiza, kuli i be mayumbelo a bazwahule. 
Kikabakaleo, simu yeo ha i bizwa Simu ya Mali ni kacenu.
  Cwalehe, se ne si bulezwi ki mupolofita Jeremia sa petahala, ha n'a ize, “Ba ngile mashumi a malalu a muwaya-waya wa silivela, teko ye ne ba tomile ba Isilaele kuli a lekwe ka ona. 
Ba itusisize ona ku leka simu ya mubupi wa lipiza, sina mw'a n'a ni laelezi Mulena.”
Jesu a yema fapil'a mubusisi, mi mubusisi a mu buza, a li, “Kana ki wena Mulena wa Majuda?”
Kono mwamulaho, ha ku na s'a bulezi, baprisita ba bahulu ni ba bahulu ba sicaba niha ba mu tameleza litaba.
Cwale Pilato a li ku yena, “Ha u utwi litaba ze ñata ze ba ku tameleza zona, nji?”
Kono Jesu h'a si ka alaba nihaili linzwi li li liñwi feela, mi mubusisi a komoka hahulu.
Fa mukiti ni mukiti wa Paseka, mubusisi n'a twaezi ku lukululanga yo muñwi wa mapantiti ye ne ba kupa batu. 
Ka yona nako yeo, ne ku na ni mupantiti ya n'a zibahala hahulu ka libizo la Barabasi. 
Cwale, nyangela ha i nze i kopani, Pilato a ba buza, a li, “Ki ufi ye mu lata kuli ni mi lukululele yena, Barabasi kamba Jesu ya bizwa Kreste?” 
Kakuli n'a ziba hande kuli ne ba tisize Jesu ku yena kabakala muna.
Pilato ha n'a inzi fa sipula sa katulo, mwa Kuta, musal'a hae a mu lumela linzwi, a li, “U si ke wa kena mwa litaba za mutu yo ya si na mulatu, kakuli ni katazehile hahulu ka yena kwa buloko, busihu bo bu felile.”
Baprisita ba bahulu ni ba bahulu ba sicaba ba susueza batu ku kupa Pilato kuli a lukulule Barabasi, mi haili Jesu, yena, a bulaiwe. 
Kono mubusisi a ba buza, a li, “Ki ufi, ku ba babeli bao, ye mu bata kuli ni mi lukululele yena?”
Pilato a ba buza, a li, “Cwalehe, ni ka ezañi ka Jesu ya bizwa Kreste?”
Kono Pilato a buza, a li, “Kanti bumaswe bw'a ezize ki bufi?”
  Cwale Pilato n'a bona kuli ne ku si na tuso ku zwelapili kakuli ku ka swana kwa zuha mufili-fili, a nga mezi, a tapa kwa mazoho fapil'a nyangela, mi a li, “Na, ha ni na mulatu ka lifu la mutu yo! Ki taba ya mina!”
Nyangela kaufela ba alaba, ba li, “Mulatu wa lifu la hae u be fahalimw'a luna ni bana ba luna!”
Cwale Pilato a ba lukululela Barabasi. A laela kuli Jesu a natiwe ka pafa, mi a ba fa yena kuli ba y'o mu kokotela fa sifapahano.
Masole ba Pilato kiha ba isa Jesu mwa lapa la mubusisi, mi sitopa sa masole kaufela sa mu beya mwahali. 
Ba mu tubulisa liapalo za hae, mi ba mu apesa siapalo se sifubelu sa bulena. 
Kiha ba tata kali ya miutwa ku i eza inge kuwani ya bulena, ba mu apesa yona kwa toho, mi ba mu swalisa kakota mwa lizoho la bulyo. Kiha ba kubama fapil'a hae, mi ba kala ku mu sheununa, ba li, “Yo-shoo, u yoye Mulena wa Majuda!” 
Ba mu kwelaka mati, mi ba nga kakota, ba mu nata fa toho. 
Ba sin'o mu sheununa cwalo, ba mu tubulisa siapalo sa bulena seo, ba mu apesa liapalo za hae, mi ba mu zwiseza kwande ku y'o mu kokotela fa sifapahano.
Ha ba zwela fande, ba fumana mutu wa mwa munzi wa Sirene, ya n'a bizwa Simoni. Ba mu hapeleza ku lwala sifapahano sa Jesu. 
Ba fita fa sibaka se si bizwa Golgota, kikuli Sibaka sa Katendele. 
Honafo, ba fa Jesu waine ye baba, ye cipile, kuli a nwe, kono ha s'a i utwile, a hana ku i nwa.
  Ba mu kokotela fa sifapahano, mi ba ikabela liapalo za hae ka ku laula. 
Ha ba felize zeo, ba ina fafasi ku mu libelela. 
Ba beya zibiso ya mulatu wa hae fahalimw'a toho ya hae, ye li, “Yo, ki Jesu, Mulena wa Majuda.” 
Cwale ba kokotela batu ba lisinyi ba babeli fa lifapahano hamoho ni Jesu, yo muñwi ku la bulyo, yo muñwi ku la nzohoto.
  Ba ba ne ba fita, ne ba nyunga litoho, mi ba mu nyefula. 
 Ba li, “Au, wena u n'o li u kona ku tuba Tempele ni ku i yaha sinca mwa mazazi a malalu feela! U ipilise he, haiba u Mwan'a Mulimu! U tuluke fa sifapahano foo!”
Kamukwaoswana baprisita ba bahulu, Baluti ba Mulao ni ba bahulu ba sicaba ne ba mu sheununa. 
Ba li, ‘Bati, u pilisize ba bañwi, kono yena, h'a koni ku ipilisa! Kana ha si yena Mulena wa Isilaele, yo? A tuluke fa sifapahano hona fa, mi lu ta lumela ku yena! 
 U sepile Mulimu, mi u ize, ‘Ki na Mwan'a Mulimu.’ A lu boneñi, kamba Mulimu u lata ku mu pilisa cwale!”
Mane ni bona masholi, ba ba ne ba kokotezwi ni yena, ne ba mu shwaula kamukwaoswana.
Lizazi ha li li fahal'a toho, lififi la apesa naha kaufela ka lihola ze talu. 
 Jesu kih'a huwa ka linzwi le lituna, a li, “Eloi, Eloi lama sabaktani?” kikuli “Mulimu wa ka, Mulimu wa ka, u ni tuheleziñi?”
Batu ba bañwi ba ba ne ba yemi fakaufi ba mu utwa, mi ba li, “Ki yo, u biza Elia!” 
 Kapili yo muñwi wa bona a mata, a nga siponji, a si cupwa mwa waine ye baba, a si beya kwa lutaka, mi a lika ku mu nwisa yona.
Kono ba bañwi ba li, “Tuhela pili, lu bone kamba Elia u ta taha ku t'o mu pilisa!”
Jesu a huwa hape ka linzwi le lituna, mi a shwa.
  Ka yona nako yeo, lisila la mwa Tempele la pazuha fahali, ku kalela kwahalimu ku isa kwatasi. Lifasi la zinkinyeha, mi macwe a pazuha. 
Mabita a kwaluluha, mi litupu za ba bañwi balumeli ba ba ne ba shwile za zuha kwa bafu. 
Ba zwa mwa mabita, mi Jesu ha s'a zuhile kwa bafu, ba kena mwa Munzi o Kenile, mo ba bonwi ki batu ba bañata.
Muzamaisi wa masole, ni masole ba ba ne ba libelela Jesu ni yena, ha ba bona zikinyeho ya lifasi ni ze ne ezahala kaufela, ba saba hahulu, mi ba li, “Kanti luli ne li Mwan'a Mulimu!”
  Ne ku na ni basali ba bañata foo, ba ba ne ba talimezi ba li kwahulenyana. Ne ba latelezi Jesu ku zwa kwa Galilea, ba nze ba mu tusa.
Mwahal'a bona ne ku na ni Maria wa munzi wa Magdala, ni Maria m'ahe Jakobo ni Josefa, ku beya m'ahe bana ba Zebedea.
Ka nako ya manzibwana, munna yo muñwi ya n'a fumile, wa mwa munzi wa Arimatea, a fita. N'a bizwa Josefa, mi ni yena i ne li mulutiwa wa Jesu. 
A ya ku Pilato, mi a y'o kupa situpu sa Jesu. Pilato kih'a laela kuli Josefa a si fiwe. 
Josefa a nga situpu, a si putela mwa lisila le lisweu, le linca. 
A si beya mwa libita la hae l'a n'a sa z'o conkomona mwa licwe. Kih'a pikuluseza licwe le lituna fa munyako wa libita, mi a zamaya. 
Maria wa mwa Magdala ni Maria yo muñwi ne ba inzi fakaufi ba talimezi libita.
Habusa, ili lizazi le li tatama la ku itukiseza Paseka, baprisita ba bahulu ni Bafalisi ba y'o kopanela ku Pilato. 
Ba li, “Mulena, lu sa hupula kuli lihata lani, ha ne li sa pila, ne li bulezi kuli, ‘Ni ta zuha kwa bafu mwamulaho a mazazi a malalu.’ 
Cwalehe, u laele kuli libita li libelelwe hande ku fitela lizazi la bulalu, kuli balutiwa ba hae ba si ke ba t'o mu uzwa ni ku bulelela batu kuli u zuhile kwa bafu. Buhata bo bwa mafelelezo, bu ta ba bo bu maswe mane ku fita bwa pili.”
Pilato a ba bulela, a li, “Masole ki ba. A mu zamaye, mu y'o libelela libita mo mu konela kaufela.”
Kiha ba ya, ba tiisa libita ka ku beya liswayo fa licwe, mi ba siya balibeleli fateñi.
Lizazi la Pumulo ha li se li felile, masa h'a patalala a lizazi la pili la sunda, Maria wa mwa Magdala ni Maria yo muñwi ba ya ku y'o bona kwa libita. 
Honafo, kwa ba ni zikinyeho ye tuna ya lifasi. Lingeloi la Mulena la zwa kwa lihalimu, la t'o pikulusa licwe, mi la ina fateñi. 
Sibupeho sa lona ne si swana sina lumonyi lwa pula, mi liapalo za lona ne li ze sweu twaa. 
Balibeleli ba saba hahulu ni ku ngangama, mane ba ba sina batu ba ba shwile.
Lingeloi la bulela, la li kwa basali, “Mu si ke mwa saba, mina. Ni ziba kuli mu bata Jesu, yena ya n'a kokotezwi fa sifapahano. 
H'a yo mo. U zuhile kwa bafu, sina mw'a n'a bulelezi. A mu tahe, mu t'o bona f'a n'a lobezi. 
Cwale, a mu akufe, mu y'o bulelela kapili balutiwa ba hae, mu li, ‘U zuhile kwa bafu, mi u s'a itangetile ku ya kwa Galilea koo mu ta y'o mu bonela!’ Mu hupule cwale se ni mi bulelezi.”
Cwale ba zwa mwa libita ka bubebe, ba sabile kono ba nze ba tabile hahulu, mi ba matela ku y'o bulelela balutiwa ba Jesu.
Kapili, Jesu a iponahaza ku bona, mi a li, “Mu lumele!” Bona ba sutelela ku yena, ba mu swala kwa mahutu, mi ba mu kubamela. 
Jesu kih'a li ku bona, “Mu si ke mwa saba. Mu ye feela, mu y'o bulelela banabahesu kuli ba ye kwa Galilea. Ki kona koo ba ta y'o ni bonela.”
Basali ha ba sa li mwa nzila, masole ba bañwi ba ba ne ba libelela libita ba kutela kwa hae, ku y'o bulelela baprisita ba bahulu ze ne ezahalile kaufela. 
Baprisita ba bahulu ba kopana ni ba bahulu ba sicaba mi ba lelisana. Kiha ba fa masole mali a mañata. 
Ba li ku bona, “Mu ta bulela kuli balutiwa ba hae ba tile busihu ni ku t'o uzwa situpu sa hae, mina mu nze mu lobezi. 
Mubusisi nih'a ta utwa cwalo, lu ta mu kolwisa, lu mi zwise mwa butata kaufela.”
Balibeleli ba nga mali ao, mi ba eza sina mo ne ba bulelezwi. Kabakaleo, taba yeo i sa hasani mwahal'a Majuda ni kacenu.
Balutiwa ba lishumi ka a li muñwi ba ya kwa Galilea, fa lilundu le ne ba bulelezwi ki Jesu. 
Ha ba mu bona, ba mu kubamela, nihaike ba bañwi ne ba sa bilaela. 
Jesu a sutelela ku bona, mi a li, “Ni filwe bulena kaufela kwa lihalimu ni fafasi. 
A mu ye cwale kwa batu ba macaba kaufela, mu ba lute ku ba balutiwa ba ka. Mu ba kolobeze ka libizo la Ndate ni la Mwana, ni la Moya o Kenile. 
Mu ba lute ku mamela ze ni mi laezi kaufela. Haili na, mu zibe kuli ni ta ba ni mina ka mazazi kaufela, mane ku isa kwa mafelelezo a lifasi.”
