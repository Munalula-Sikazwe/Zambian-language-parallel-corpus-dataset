Umu emwakonkanine ifikolwe fyakwa Yesu Kristu, mwana Davidi, mwana Abrahamu.
Abrahamu afyele Isaki, Isaki afyala Yakobo, Yakobo nao afyala Yuda na bamunyina. 
Yuda afyala Peresi na Sera muli Tama. Peresi afyala Hesroni, Hesroni nao afyala Ramu. 
Ramu afyala Aminadabu, Aminadabu afyala Nashoni, Nashoni nao afyala Salimoni. 
Salimoni afyala Boasi muli Rahabu, Boasi afyala Obedi muli Ruti, Obedi afyala Yese. 
Yese afyala imfumu Davidi.
Solomoni afyala Reoboamu, Reoboamu afyala Abiya, Abiya nao afyala Asa. 
Asa afyala Yehoshafati, Yehoshafati afyala Yoramu, Yoramu nao afyala Usia. 
Usia afyala Yotamu, Yotamu afyala Ahashi, Ahashi nao afyala Hesekia. 
Hesekia afyala Manase, Manase afyala Amoni, Amoni nao afyala Yosia. 
Yosia afyala Yekonia na bamunyina, elyo babasenda bunkole ku Babiloni.
Panuma yakusendwa bunkole ku Babiloni Yekonia afyala Shealitieli, Shealitieli nao afyala Serubabeli. 
Serubabeli nao afyala Abudi, Abudi afyala Eliakimu, Eliakimu nao afyala Aso. 
Aso afyala Sadoki, Sadoki afyala Akimu, Akimu nao afyala Eliudi. 
Eliudi afyala Eleasa, Eleasa afyala Matani, Matani nao afyala Yakobo. 
Yakobo afyala Yosefu muka Maria. Maria ewafyele Yesu uo batila Kristu.
Kanshi inkulo shonse shaba nifi, ukufuma kuli Abrahamu ukufika kuli Davidi ni nkulo ikumi limo na shine. Kabili ukufuma kuli Davidi ukufika na kukusendwa bunkole ku Babiloni napo ni nkulo ikumi limo na shine. Elyo ukufuma ku busha bwa ku Babiloni ukufika na Kristu nalyo ni nkulo ikumi limo na shine.
Kanshi ukufyalwa kwakwa Yesu Kristu kwali nifi. Maria nyina wakwa Yesu akobekelwe kuli Yosefu. Lelo ilyo tabalati bekale nankwe, Maria asangwa ukuti ali pabukulu ku maka yakwa Mupashi Wamushilo. 
Nomba Yosefu umwina mwakwe ico ali umuntu umololoke talefwaya ukumusebanya, epakupanga ukumulekela mu bumfisolo. 
Ilyo acili aletontonkanya ifi, malaika wa Mfumu amumonekela mu ciloto. Alamweba ati, “Yosefu we mwana Davidi, witiina kusenda Maria kumobe ukuti abe umukashi obe. Ala pantu ico aimita, cafuma kuli Mupashi Wamushilo. 
Akafyala umwana umwaume, na iwe ukamwinika ishina lya Yesu, pantu eukapususha abantu bakwe ku fyabubifi fyabo.”
Ifi fyonse fyacitike pakufikilisha amashiwi ya Mfumu ayo kasesema asosele ati,
“Umukashana uushakuma ku mwaume akemita,
Kanshi ilyo Yosefu aisa buuka mu tulo, acita ngomo malaika wa Mfumu acimwebela. Asenda na Maria umukashi wakwe kumwakwe. 
Nomba tabakumenepo mpaka Maria apaapa umwana umwaume. Yosefu nao amwinika ne shina lya Yesu.
Kanshi Yesu afyalilwe ku Betelemu wa mu calo ca Yudeya pa nshita Herodi aleteeka ici calo. Abamano bamo bafumine ku kabanga, baisa ku Yerusalemu. 
Balaipusha abati, “Bushe umwana uwafyalwa Imfumu ya Bayuda ali kwi? Twamwene ulutanda lwakwe ku kabanga, eico twaisa kukumupakata.”
Imfumu Herodi pakumfwa ifyo, yasakamana nganshi, na bena Yerusalemu nabo lumo lwine. 
Elyo Herodi alonganika bashimapepo bacindami na bakafundisha bamafunde, alabepusha noko Kristu ali nokufyalilwa. 
Nabo bamweba abati, “Ni mu Betelemu wa mu Yudeya. Pantu efyo na kasesema alemba ati,
 ‘Na iwe Betelemu wa mu calo cakwa Yuda,
Elyo Herodi aita abantu bamano abafumine ku kabanga mu bumfisolo, alabepukisha na pa nshita ilyo ulutanda lwabamonekele. 
Elyo abatuma ukuya ku Betelemu. Abeba ati, “Muye ipukisha bwino bwino palwa uyo mwana. Elyo nga mwamusanga, mukese njishibisha, pakuti na ine nkaye mupakata.” 
Nabo bati bashumfwa ifyo ku mfumu, baima balaya. Awe ulutanda bamwene ku kabanga lwalabatangilila, lwasuka lwaisa iminina na pali umwana. 
Cilya bamona ulutanda, basansamuka nganshi. 
Elyo baingila mu ŋanda, bamona umwana na nyina Maria. Awe bafukama, balamupakata. Elyo bakakula ifyabupe fikankala basendele, bamutuula icela ca golide, ububani fulankinisenshi ne cinyamuti icanunka ubusaka muri.
Kabinge bati basokwe mu ciloto ukuti bebwelela kuli Herodi, batola inshila imbi, babwelelamo na kumyabo.
Cilya abamano abafumine ku kabanga baya, malaika wa Mfumu amonekela Yosefu mu ciloto, amweba ati, “Ima, buula umwana na nyina, butukila ku Egupto. Eko uli nokwikala mpaka nkakwebe, pantu Herodi alefwaya ukwipaya umwana.” 
Nao Yosefu aima, abuula umwana na nyina ubushiku, alola ku Egupto. 
Eko aikala mpaka ne mfwa yakwa Herodi. Kanshi epakufikilisha amashiwi ya Mfumu ayo kasesema asosele ati, “Naitile umwana wandi umwaume ukufuma mu Egupto.”
Elyo Herodi amwene ukuti abamano bamucenjelela, afulwa nganshi. Atuma mu Betelemu na mu mishi ya mumbali yonse abakwipaya abana abaume aba myaka ibili no kucepapo, ukulingana nomo aumfwilile palwa nshita ku bamano. 
Epakufikilisha amashiwi ya mfumu ayo kasesema Yeremia asosele ati,
 “Mu Rama mwaumfwika ishiwi lileshinshimukila,
Ilyo Herodi afwile, malaika wa Mfumu amonekele kuli Yosefu mu ciloto mu Egupto, amweba ati, 
“Ima, buula umwana na nyina, ubwelele ku calo ca Israeli. Pantu abalefwaya ukwipaya umwana nabafwa.” 
Yosefu epakwima, abuula umwana na nyina, abwelela na ku calo ca Israeli.
Nomba ilyo aumfwa ukuti Akeleo euleteeka mu Yudeya pa malo yakwa wishi Herodi, atiina ukuyako. Elyo kabili bashimusokako mu ciloto, aya ku calo ca Galile. 
Aya ikala na mu musumba uo batila Nasaleti. Kanshi epakufikilisha ifyasosele bakasesema ukuti, “Bakalamwita umwina Nasaleti.”
Mu nshiku shilya elyo Yoani Kabatisha aishile mu matololo ya Yudeya alebila ati, 
“Lapileni no kupilibuka, pantu Ubufumu bwa mu mulu buli mupepi!” 
Ala ni uyu wine kasesema Esaya alandapo ati,
 Yoani alefwala insalu ishapikulwa na masako ya ngamila. Alekaka umushipi wa mpapa mu musana. Kabili ifilyo alelya ni makanta no buci bwa mu mpanga. 
Elyo abantu ukufuma mu Yerusalemu na mu Yudeya monse na mu calofye conse ica Yordani balaisa uko ali. 
Baleisosela ifyabubifi fyabo, elyo nao alebabatisha mu mumana wa Yordani.
Elyo Yoani ati amone Abafalise na Basaduki abengi baleisa kukubatishiwa, alabeba ati, “Mwe bana ba nsoka mwe! Nga nani amusoka ukubutuka ubukali bwakwa Lesa ubwalaisa? 
Shikanshi akuciteni ifintu ifyakulanga ukuti namulapila! 
Mwitampa ukulatontonkanya amuti, tuli bana bakwa shifwe Abrahamu. Ine ndemweba nati Lesa kuti ayalula aya mabwe ukuba abana bakwa Abrahamu. 
Lesa naimya isembe ilyakuputawilako imishila ya miti. Kanshi umuti onse uushitwala ifitwalo ifisuma, akautema, akauposa na mu mulilo. 
Ine ndemubatishisha ku menshi pakulanga ukuti namulapila no kupilibuka. Nomba uukankonka panuma, wena akamubatishisha kuli Mupashi Wamushilo na ku mulilo. Alicindama ukucila ine, nshilingile nangu ukusenda indyato shakwe. 
Ali no lupe lwakwelelako mu minwe yakwe. Akafumya imisungu pa lubansa. Akatutila iŋanu mu butala bwakwe. Imisungu yena akayoca mu mulilo uushishima!”
Elyo Yesu afumine ku Galile aisa ku mumana wa Yordani, kuli Yoani kukubatishiwa. 
Lelo Yoani atala amukaanya ati, “Nine mfwile ukubatishiwa kuli iwe, nomba niwe waisa kuli ine!” 
Yesu amwasuka ati, “Leka pali nomba ucite ifi fine, pantu efyo cilingile pakufikilisha fyonse ifyo Lesa alefwaya.” Elyo Yoani asumina.
Cilyafye Yesu abatishiwa, afuma mu menshi. Awe apopene no mulu waisuka. Elyo amona Mupashi wakwa Lesa aleika kwati ni nkunda, aisa ikala na pali Yesu. 
Awe ne shiwi lyafuma mu mulu aliti, “Uyu e mwana wandi, uo natemwa, uo nsekelamo.”
Elyo Mupashi atwele Yesu ku matololo kukutunkwa na Ciwa. 
Panuma yakufunga ukulya inshiku amakumi yane akasuba no bushiku, awe insala yamwikata. 
Elyo Ciwa aisa kuli Yesu alamutunka ati, “Nga uli Mwana wakwa Lesa, eba aya mabwe yasanguke imikate.” 
Yesu amwasuka ati, “Calilembwa ukuti, ‘Umuntu takwatafye umweo mukulya icakulya, lelo na kwishiwi lyonse ilyo Lesa asosa.’ ” 
Elyo Ciwa asenda Yesu amutwala ku Yerusalemu, umusumba wamushilo. Amwimika pa nembenembe ya mutenge we Tempele. 
Amweba ati, “Nga uli Mwana wakwa Lesa tolokela panshi. Pantu calilembwa ukuti,
 Yesu amwasuka ati, “Na pambi calilembwa ukuti, ‘Wilaesha Imfumu Lesa obe.’ ”
Kabili Ciwa amutwala pa lupili ulutali nganshi, amulanga no bufumu bonse ubwa pano calo no bucindami bwabuko. 
Amweba ati, “Fyonse ifi ndekupeela nga wakunkula wampakata.” 
Yesu epakumweba ati, “Fuma apa we Satana we! Pantu calilembwa ukuti, ‘Ulepepa Imfumu Lesa obe, kabili ekafye eo ulebombela.’ ”
Elyo Ciwa asha Yesu, na bamalaika baisa balamutumika.
Ilyo Yesu aumfwile ukuti Yoani nabamuposa mu cifungo, awe abwelele ku Galile. 
Taile ikala ku Nasaleti, lelo aile ikala mu musumba wa Kapenamu uwabela mu lulamba lwa bemba, lwa mu mipaka ya Sebuloni na Naftali. 
Kanshi epakufikilisha amashiwi yakwa kasesema Esaya ayakuti,
“We Sebuloni na we Naftali,
 Abantu abekala mu mfifi
Awe ukufuma apopene Yesu atampa ukubila ati, “Lapileni no kupilibuka, pantu Ubufumu bwa mu mulu buli mupepi!”
Kabili ilyo Yesu aleenda alekonka ululamba lwa bemba wa Galile, amwene ababwananyina babili, Simoni uo batila Petelo, na munyina Andele. Baleteya amasumbu muli bemba, ico bali balondo. 
Elyo Yesu abeba ati, “Nkonkeni, nkamucita abalondo ba bantu.” 
Apopenefye, basha amasumbu yabo, balamukonka no kumukonka.
Kabili Yesu ati endeleleko cinono, amona na bambi ababwananyina babili, Yakobo na Yoani bamwana Sebede mu bwato, balelunda amasumbu yabo. Awe nabo abeta. 
Apopene nabo basha ubwato na shibo balamukonka.
Elyo Yesu aile alapitana mu calo conse ica Galile. Alefunda mu masinagoga, alebila ne Mbila Nsuma iya Bufumu. Aleposha na bantu bonse abalecushiwa ku malwele na ku ntenda shonse. 
Awe ululumbi lwakwe lwakumana mu calo ca Siria. Abantu epakulamuletela abalwele abalecushiwa ku malwele ya misango misango, abali ne mipashi yakowela, abalwele shinsa, na babulebe, nao bonse alabaposha. 
Cinkupiti wa bantu ukufuma ku Galile, ku Dekapoli, ku Yerusalemu, ku Yudeya na kwishilya lya Yordani balamukonka.
Nomba ilyo Yesu amwene amabumba, anina ulupili, aikala, na basambi bakwe baisa bamupalamina. 
Elyo atampa ukulabafunda ati,
“Balishuka abapina mu mitima,
Balishuka abaloosha,
Balishuka abamutembo,
Balishuka abansala ne cilaka icakucita ifyo Lesa afwaya,
Balishuka abaluse,
Balishuka abamitima yakaele,
Balishuka abalenga icumfwano,
Balishuka abaculila pa mulandu wakucita ifyo Lesa afwaya,
Mwalishuka nga abantu balamusaalula, balamucusha,
Mulesansamuka no kwanga,
“Nimwe mucele wa pano isonde. Nomba umucele nga wafumuka, kuti waloweshiwa shani nakabili? Awe tewakuwamina kantu, wakuposafye panse, na bantu balaunyantapo.
“Nimwe lubuuto lwa ba pano isonde. Umusumba bakuula pa mulu wa lupili teti ukaane ukumoneka. 
Tapaba nangu umo uusanika icisaniko, kabili acikupikilapo inongo. Awe bacibika apasansama pakuti cisanikile bonse abali mu ŋanda. 
Efyo na imwe lekeni ulubuuto lwenu lulesanikila abantu, pakuti nga balamona imilimo yenu iyisuma, balelumbanya Shinwe wa mu mulu.”
“Mwilatila ine naisa kukonaula Amafunde yakwa Mose naya bakasesema, awe iyoo. Nshaisa kukonaula, lelo ni kukuyafikilisha. 
Ndemweba mu cine cine, umulu ne calo fikonaika, lelo pa Mafunde yakwa Mose pena tapakonaike kacilembo nangu akalitoni kamo, mpaka fyonse fikafikilishiwe. 
Eico kanshi uyo onse uulalufyanya muli limo pali ayo mafunde nangu lingacepa shani, kabili alafunda abantu ukucita ifyo fine, wena akaba uwacepesha mu Bufumu bwa mu mulu. Lelo uulasunga ayo mafunde, alayafunda na ku bantu, wena akaba uwacindama mu Bufumu bwa mu mulu. 
Eico namweba nati, ukuwamya kwenu nga takucilile ukwa Bafalise na bakafundisha bamafunde, ninshi tamwakengile mu Bufumu bwa mu mulu.”
 “Mwalyumfwa ifyo baebele aba pakale ukuti, ‘Wilaipaya. Uwaipaya, bafwile bamutwala kukulubulula.’ 
Nomba ine namweba nati, uyo onse uwafulilwa munyina, alingile bamutwala kukulubulula. Elyo uwaeba munyina ati, ‘We cinangwa we!’ wena bali nokumutwala ku cilye cikalamba. Lelo uwaeba munyina ati, ‘We ciwelewele ca muntu we’! Awe wena wakuposwafye mu mulilo wape. 
Kanshi nga uletwala ubupe bobe bwakutuula ku bulambo bwakwa Lesa, elyo waibukisha ukuti munonko ali ne cintu ku mukoshi pali iwe, 
tala sha ubupe bobe kulya kwine pantanshi ya bulambo. Pakubala kabiye muwikishanye na munonko, elyo wise utuule ubupe bobe.
“Mumfwane bwangu bwangu no mulwani obe, ilyo mucili muleya nankwe kukulubulula. Pantu limbi kuti aya akutwala kuli kaputula wamilandu, elyo kaputula wamilandu nao akutwala kuli kapokola, ena ninshi kukuposafye mu cifungo. 
Ndemweba icine cine, tawakafumemo mpakafye ukapwishishishe ukufuta na kandalama kakupelekeshako.”
 “Mwalyumfwa ifyo casoselwe ukuti, ‘Wilabembuka.’ 
Lelo ine namweba nati, uyo onse uwalolekesha umwanakashi no lunkumbwa lubi, ninshi nabembuka nankwe mu mutima wakwe. 
Ilinso lyobe ilya ku kulyo nga elyakulengesha ukubifya, ulitonkole, ulifwinte no kutali. Cawamishapo ukulufya icilundwa cimo ica mubili obe, ukucila ukuleka umubili obe onse ukuposwa mu mulilo wape. 
Elyo nga cisansa cobe ica ku kulyo cakulengesha ukubifya, uciputule, ucifwinte ukutali. Cawamishapo ukulufya icilundwa cimo ica mubili obe, ukucila ukuti umubili obe onse waya mukupya mu mulilo wape.”
 “Kabili casoselwe ukuti, ‘Uwaleka umukashi wakwe, ali nokumupeela kalata wakumulekelapo.’ 
Lelo ine namweba nati, onse uwaleka umukashi wakwe ninshi amuposa mu lubembu, kano ninshi nga ni pa mulandu wa bulalelale. Elyo no waupa uo baleka nao ninshi lubembu acita.”
 “Kabili mwalyumfwa ifyo baebele aba pakale ukuti, ‘Wilalapa bufi, lelo uli nokufikilisha ifyo walaya ku Mfumu.’ 
Lelo ine namweba nati, mwilalapa nelyo panono. Mwilalapa nangu umulu wine, pantu e cipuna cikatami cakwa Lesa. 
Mwilalapa nangu icalo, pantu epo Lesa anyanta amakasa yakwe. Mwilalapa nangu Yerusalemu wine, pantu musumba wa Mfumu nkalamba. 
Kabili wilalapa no mutwe obe wine, pantu iwe tawakwata amaka yakuti ulenge umushishi obe ubuute nangu ufiite. 
Kanshi mulesosafye amuti, ‘ee’ nga ni ‘ee,’ nangu ‘iyoo’ nga ni ‘iyoo.’ Fimbi ifyacila pali ifi ninshi fyafuma kuli Satana.”
 “Mwalyumfwa ifyo casoselwe ukuti, ‘Nga linso nao linso, nga lino nao lino.’ 
Lelo ine namweba nati, mwilalwishanya na muntu mubi. Umuntu nga akutoba ulupi pesaya lya ku kulyo, umupilibwile ne libiye line. 
Umuntu nga akutwala ku cilye camilandu, alefwaya ukukupoka umwingila, muleke asende ne cakufimbana cine. 
Umo nga akupatikisha ukuya nankwe umulundu umo, wende nankwe imilundu ibili. 
Umo nga akulomba icintu, umupeele. Elyo no ulefwaya ukuti umwashime icintu, wimutana.”
“Mwalyumfwa ifyo casoselwe ukuti, ‘Uletemwa umubiyo, ulepata umulwani obe.’ 
Lelo ine namweba nati, muletemwa abalwani benu, mulepepelako na bamucusha. 
Pantu lyena elyo mukaba abana bakwa Shinwe wa mu mulu. Ena alenga akasuba kakwe ukubalikila pa basuma na pa babi, elyo atuma ne mfula ukulokela pa bawamya na pa babifya pene. 
Nga mwatemwafye abamutemwa, cilambu nshi mwingapokelapo? Bushe teficita na bakasonkesha? 
Elyo nga muleposhafye bamunyinenwe beka beka, finshi mulecita ificililepo ifishicita bambi? Bushe tefyo na bashaishiba Lesa bacita? 
Eico kanshi mube abapwililika ku busuma, nga filya Shinwe wa mu mulu aba uwapwililika ku busuma.”
“Moneni ukuti, mwilacita milimo isuma pa menso ya bantu pakutifye bamumone. Nga mwalacita ifyo ninshi tamwakamone cilambu kuli Shinwe wa mu mulu.
“Kanshi nga wakumbusuka umulanda, wilaalasha ku bantu nga filya ficita imfundabuteshi mu masinagoga na mu misebo, pakuti abantu baleshitasha. Namweba icine cine, bena balipoka icilambu cabo conse. 
Nomba ilyo wakumbusuka umulanda, wileka ukuboko kwa ku kuso kwishibe icicitile ukuboko kobe kwa ku kulyo. 
Ubupe bobe buli nokuba mu bumfisolo. Elyo Wiso nao uumona ificitwa mu bumfisolo akakulambwilapo.”
“Kabili ilyo mulepepa, mwilapashanya imfundabuteshi. Pantu bena batemwa ukwiminina pakupepa mu masinagoga na mu masansa ya misebo mu misumba, pakuti abantu babamone. Aba bena ndemweba icine cine, balipoka icilambu cabo conse. 
Nomba iwe ilyo walapepa, ingila mu muputule obe, wisaleko ne ciibi. Upepe kuli Wiso uuba no mwafisama. Elyo Wiso uumona umwafisama, akakulambula.
“Kabili mukupepa mwilasabaila fyakusabaila nge ficita abantu abashaishiba Lesa. Bena batila, mukufusha ifyakusosa, lyena elyo bengomfwika. 
Mwilabapashanya, pantu Shinwe alishiba kale ifyo mukabila nelyo mushilati mumulombe. 
Kanshi imwe mulepepa amuti;
Ubufumu bobe bwise,
Utupeele lelo icakulya cesu tulekabila.
Uletubelelako uluse ku fintu tukubifya,
Wileka tuwile mu ntunko,
“Pantu nga mwalabelela abantu bambi uluse kufyo balemubifya, ninshi na imwe Shinwe wa mu mulu akamubelele uluse. 
Lelo nga tamulebelele bantu bambi uluse pafyo balemubifya, Shinwe nao takamubelele uluse kufyo mubifya.”
“Kabili ilyo mulefunga ukulya, mwilaikala nkumbabulili nga filya ficita imfundabuteshi. Pantu bena balabwesha icinso pakuti abantu beshibe ukuti nabafunga ukulya. Namweba icine cine, aba bena nabapoka icilambu cabo conse. 
Nomba iwe ilyo wafunga ukulya, usambe pa menso, usube na mafuta ku mutwe. 
Epakuti abantu bambi beishiba ukuti naufunga ukulya, lelo cishibikwefye kuli Wiso uumona ificitika mu bumfisolo. Elyo Wiso nao uumona ificitwa mu bumfisolo, akakulambula.”
“Mwilatutila ifyuma pano isonde apo fyonaika ku ndalawa na ku fishishi, apo abapupu besa batoba iŋanda no kufiba. 
Lelo muletutila ifyuma mu mulu, umo fishonaika ku fishishi nangu ku ndalawa, na bapupu bakutoba no kufiba, tamwaba. 
Pantu ukuli icuma cobe, ekuba no mutima obe wine.”
“Icisaniko ca mubili obe, linso. Amenso yobe nga yatuntulu ninshi umubili obe onse uli mu lubuuto. 
Lelo amenso yobe nga yalwele, ninshi umubili obe onse uli mu mfifi. Kanshi ulubuuto lwa muli iwe nga lwaba imfifi, bushe ninshi iyo te mfifi yacipeshamano!”
“Umuntu umo kuti afilwa ukuba umusha wa bashikulu wakwe babili. Pantu kuti apatapo umo, umbi amutemwa, nangu auminina kuli umo, umbi amusuula. Na imwe kuti mwafilwa ukuba abasha bakwa Lesa na basha ba ndalama.”
“Eico ndemweba, mwilasakamikwa palwa bumi bwenu ukuti, bushe tulelya nshi nangu tulenwa nshi? Nangu palwa mibili yenu ukuti finshi tulefwala? Bushe ubumi tabwacila pa fyakulya? Nangu umubili nao bushe tawacila pa fyakufwala? 
Shimoneni ifyuni fya mu mulu. Fyena tafitanda, tafiseepa, nelyo ukututila mu matala iyoo, lelo Shinwe wa mu mulu alafilisha. Ala bushe imwe tamwalificila ukucindama? 
Bushe nani pali imwe nangu engasakamikwa shani engailundilako inshiku sha bumi bwakwe?
“Ngeco musakamikilwa palwa fyakufwala cinshi? Shimoneni amaluba ya mu mpanga ifyo yakula. Tayabomba nangu ukupikula insalu shakufwala. 
Lelo ine ndemweba, na Solomoni wine nangu ali umukankala nganshi, tatalile afwala insalu ishayemba nga aya maluba. 
Apo Lesa afwika ifi amaluba ya mu mpanga ayakuti yalipo lelo, bwaisaca bayaposa mu mulilo, bushe imwe nimwe ashingasakamana ukufwika, mwe ba cisumino cinono? 
Kanshi mwilasakamikwa amuti, ‘Bushe tulelya nshi? Bushe tulenwa nshi nangu bushe tulefwala nshi?’ 
Ifi fyonse efisakamika imitima ya bantu abashaishiba Lesa. Nomba imwe, Shinwe wa mu mulu alishiba ukuti mulakabila ifi fyonse. 
Kanshi pakubala sakamaneni ukufwaya Ubufumu bwakwa Lesa no kucita ifyo afwaya, lyena na fyonse ifi fimbi akulamubikilapo. 
Eico mwilasakamikwa pa bushiku bwa mailo, ubwa mailo nabo bukaisakamana. Ala cila bushiku bwaliba ne sakamika lyabuko.
“Mwilapingula banenu, epakuti na imwe bekamupingula. 
Pantu umo mwine mupingwila abanenu, emo na imwe bakamupingwila. Elyo ne cipimo mupiminako abanenu eco na imwe bakamupiminako. 
Nga cinshi ulolekesesha akapapala akali mu linso lyakwa munonko, tausakamana no kumona umulando uuli mu linso lyobe. 
Nga kanshi kuti waeba shani munonko auti, ‘Leka nkufule akapapala ako mu linso lyobe’, mu nshita na iwe uli no mulando mu linso lyobe? 
We mfundabuteshi we! Pakubala fumya umulando uuli mu linso lyobe, elyo walalolesha bwino pakufula akapapala akali mu linso lyakwa munonko.
“Mwilapeela imbwa icamushilo, limbi kuti shamwalukila shamulepaula. Mwilaposela inkumba ubulungu bwenu ubwamutengo, pantu shena kuti shabunyantaulafye.
“Akulombeni mwakulapeelwa, akufwayeni mwakulasanga, akukonkonsheni bakulamwiswila. 
Pantu onse uulomba alapeelwa, uufwaya alasanga, elyo nao uukonkonsha balamwiswila. 
Nga nani pali imwe engapeela mwane ilibwe nga amulomba umukate? 
Nangu nga alomba isabi, bushe kuti amupeela insoka? 
Nga kanshi apo imwe mwe baba ababi, mwalishiba ukupeela abana benu ifintu ifisuma, palibufi Shinwe wa mu mulu, ala nao alapeela ifintu ifisuma kuli abo abamulomba.
“Eico kanshi fyonse ifyo mufwaya ukuti abantu balemucitila, na imwe efyo mulebacitila. Emwalola Amafunde yakwa Mose na ya bakasesema.
“Muleingila pa mwinshi uwafyendenkana. Pantu umwinshi ukulu ne nshila iyapabuka efitwala kukuloba, elyo na bapitamo bengi. 
Lelo umwinshi uutwala ku mweo, untu wafyendenkana ne nshila nayo iyayafya, na baisanga nabo banono.
“Cenjeleni kuli bakasesema babufi besa kuli imwe abanakilila nge mpaanga, lelo mu cine cine mimbulu iyikali. 
Ku ficitwa fyabo eko mwakulabeshibila. Bushe abantu basaba imyangashi ku myunga, nangu amakunyu kuli nkololo?  
Eifyo fine umuti onse usuma utwala ifitwalo ifisuma, umuti ubi wena utwala ifitwalo ifibi. 
Umuti usuma teti utwale ifitwalo ifibi, no muti ubi teti utwale ifitwalo ifisuma. 
Umuti onse uushitwala ifitwalo fisuma, balautema, bauposa na mu mulilo. 
Kanshi ku ficitwa fyabo eko mwakulabeshibila.
“Teuyo onse uunjeba ati, ‘We Mfumu, we Mfumu,’ eukengila mu Bufumu bwa mu mulu, lelo kano uyo uucita ubufwayo bwakwa Tata wa mu mulu. 
Ilyo ubushiku bulya bukafika, abengi bakalanjeba abati, ‘We Mfumu, we Mfumu! Bushe te ku maka yobe twalesesemena? Bushe te ku maka yobe twaletamfisha imipashi yakowela? Bushe te ku maka yobe twalecitila ifipeshamano ifingi?’ 
Elyo na ine nkabebelapofye nati, ‘Ine nshatala mwishiba. Fumeni apa mwe babi ba bantu mwe!’
“Kanshi umuntu onse uumfwa aya mashiwi yandi no kuyakonka alayakonka, apala umuntu uwamano uwakuulile iŋanda yakwe pa mwalala. 
Ala kuti cilya imfula yalaloka, imimana yaisula yaposa, icimwela caima calakuuka capuma na kuli iyo ŋanda, awe teyakuwa iyoo. Pantu yakuulwa pa mwalala.
“Nomba uyo onse uumfwa amashiwi yandi aya, akaana no kulayakonka, apala icipumbu ca muntu icakuulile iŋanda yaciko pa musensenga. 
Kuti cilya imfula yalaloka, imimana yaisula yaposa, icimwela caima calakuuka capuma na kuli iyo ŋanda, awe yawa, yabongoloka icabipisha.”
Ilyo Yesu apwile ukusosa aya mashiwi, amabumba yalapapa nganshi pa mifundile yakwe. 
Pantu imifundile yakwe tayali nge ya bakafundisha bamafunde, wena alefunda nga uwakwata amaka.
Elyo Yesu atentemwike ulupili, na mabumba ayakalamba yalimukonkele. 
Awe uwafibashi umo aisa fukama apo ali ati, “We Mfumu nga nautemwa, kuti wamposha.” 
Yesu atambalika ukuboko amukumya ati, “Cisuma nintemwa, pola!” Awe apopene ne fibashi fyakwe fyapola. 
Elyo Yesu amweba ati, “Umfwa, wiyebako muntu nelyo umo. Lelo kabiye uilange kuli shimapepo, uye tuula no mutuulo uo Mose akonkomesha, uleke cibashinine ukuti naupola.”
Ilyo Yesu aingile mu Kapenamu, umukalamba wa fita umwanda umo aishile uko ali. Alamupapata ati, 
“Mukwai, umubomfi wandi kumwandi alilwala ubulebe, alalafye, alacula nganshi.” 
Yesu amweba ati, “Nalaisa muposha.” 
Umukalamba wa fita umwanda umo amwasuka ati, “Awe we Mfumu, ine nshilingile ukuti wise wingile mumwandi. Ala sosafye ishiwi no mubomfi wandi alapola. 
Pantu ine nalikwata abakalamba abanteeka elyo na ine nalikwata ifita ifyo nteeka. Nga naeba umo nati ‘Kabiye,’ nao aya. Nga naeba umbi nati ‘isa,’ nao aisa. Umusha wandi nga namweba nati, ‘Cita ici’, awe acita.” 
Yesu ati omfwe ifi, asunguka. Elyo aeba abalemukonka ati, “Ndemweba mu cine cine, nshatala nsanga icisumino ca musango ngoyu na mu bena Israeli bene. 
Eico namweba nati, abantu abengi bakafuma mpanga yonse pano isonde, bakesa ikala pakulya na Abrahamu na Isaki na Yakobo mu Bufumu bwa mu mulu. 
Lelo abene ba Bufumu, bakaposwa panse mu mfifi, ukukaba imisowa no kusumanya ameno.” 
Elyo Yesu aeba umukalamba wa fita umwanda umo ati, “Kabiye, umo mwine usuminine emo cicitikile.” Awe no mubomfi wakwe pa nshita ine iyo apola.
Elyo Yesu aingile mu ŋanda mwa Petelo, asangile nafyala Petelo nalala, nalwala impepo. 
Amukumya ku minwe, ne mpepo yamuleka. Awe aima alatebeta na Yesu.
Kabili cilya kwaba icungulo, abantu baleta kuli Yesu abantu abengi abali ne mipashi yakowela. Awe atamfya imipashi yakowela kwishiwi lyakwe lyeka. Aposha na balwele bonse. 
Epakufikilisha ifyo kasesema Esaya asosele ati, “Ewabuula amacushi yesu, ewasenda na malwele yesu.”
Ilyo Yesu amwene ukuti amabumba ayakalamba yamushingulwike, aebele abasambi bakwe ukwabukila kwishilya lya bemba. 
Elyo kafundisha wamafunde apalama amweba ati, “Kafundisha, nakulakukonka konse uko wakulaya.” 
Yesu amwasuka ati, “Bamumbwe balikwata imimba, ifyuni fya mu mulu nafyo fyalikwata ifisansala, lelo Umwana wa muntu wena takwata na pakusaila umutwe.” 
Umusambi umbi amweba ati, “We Mfumu leka ntale nje shiika batata.” 
Yesu amweba ati, “Iwe nkonka, leka abafwa baleshiika abafwa babo.”
Elyo Yesu aingile mu bwato na basambi bakwe balimukonkele. 
Awe apopene icikuuku ca maka nganshi caima pali bemba na matamba yalapumaula ku bwato. Ninshi Yesu wena ali mu tulo. 
Abasambi epakuya kuli Yesu, balamushibusha abati, “We Mfumu tupusushe, twalafwa!” 
Yesu abeba ati, “Cinshi ico muletiinina, mwe ba cisumino cinono!” Elyo aiminina akalipila icimwela na matamba. Awe patalala na tondolo. 
Awe abantu balapapa, balasosa abati, “Nga kanshi uyu muntu, muntu nshi, uwakuti icimwela na matamba filemubeela?”
Yesu afikile kwishilya lya bemba mu calo ca bena Gadala. Abantu babili abakwete imipashi yakowela bafuma mu nshinshi baisa kumanya Yesu. Aba bantu bali ne mipashi iyikali nganshi, icakuti tamwalepita muntu mu nshila ilya. 
Awe balapunda abati, “We Mwana wakwa Lesa, finshi ulefwaya ukutucita? Bushe waisa kukutucusha ne nshita tailafika?” 
Kanshi akatalamukila napo bali, pali mukuni ukalamba uwa nkumba ishalelya. 
Elyo imipashi yakowela yalapapata Yesu aiti, “Nga watutamfya, ninshi tutamfishe mu mukuni wa nkumba.” 
Yesu ayeba ati, “Kabiyeni.” Awe nayo yafumamo, yaya na mu nkumba. Elyo umukuni onse wakunkunyala pa mukunkuluko, waipuupa muli bemba, wanwena no kunwena.
Bakacema ba nkumba bafulumuka baya mu musumba. Balashimika fyonse, ne ficitike ku bantu bali ne imipashi yakowela. 
Awe abantu bonse mu musumba baya kukumanya Yesu. Cilya bamumona, balamupapata ukuti afume mu calo cabo.
Yesu aingile mu bwato, ayabwike bemba abwelela na ku musumba kumwakwe. 
Elyo abantu bamo bamuletela icite icilele pa musengele. Yesu pakumona icisumino cabo, aeba icite ati, “Teka umutima mwana wandi, naubelelwa uluse ku fyabubifi fyobe.” 
Bakafundisha bamafunde bamo balalanshanya abati, “Uyu muntu alesaalula Lesa.” 
Yesu ico eshibe ifyo baletontonkanya, abeba ati, “Ngeco muletontonkanishisha ifyabipa ifyo mu mitima yenu cinshi? 
Bushe cinshi cayangukapo, kutila, ‘Naubelelwa uluse ku fyabubifi fyobe,’ nangu ukutila, ‘Ima akwenda.’ 
Kanshi lekeni mulange ukuti, Umwana wa muntu alikwata amaka pano isonde ayakubelela umuntu uluse ku fyabubifi fyonse.” Elyo aeba icite ati, “Ima, senda umusengele obe akuya na kumobe!” 
Awe nao aima, aya na kumwakwe. 
Ilyo amabumba yamona ici, yaikatwa no mwenso, yalalumbanya Lesa uupeela abantu amaka ayakula ifi.
Ilyo Yesu afuminepo, amwene umuntu umo, ishina lyakwe ni Mateo, ekele mu ŋanda ya musonko. Amweba ati, “Nkonka.” Nao Mateo aima alamukonka.
Nomba cilya Yesu ali pakulya mu ŋanda mwa Mateo, bakasonkesha bamusonko na bampulamafunde abengi baisa mukulya pamo nankwe na basambi bakwe. 
Ilyo Abafalise bamona ifi, balaipusha abasambi bakwe abati, “Bushe cinshi kafundisha wenu alila pamo na bakasonkesha bamusonko na bampulamafunde?” 
Yesu ati ateshe ifyo, abeba ati, “Abali umutende tabakabila shiŋanga iyoo, kano abalwele. 
Kanshi kabiyeni muye sanga umwalola Amalembo Yamushilo ayakuti, ‘Ine mfwaya uluse, ilambo lyena telyo.’ Ala ine nshaisa kukwita abakaele, kano ababifi.”
Elyo abasambi bakwa Yoani baishile kuli Yesu balamwipusha abati, “Ifwe na Bafalise tulafunga ukulya, nga basambi bobe bena cinshi bashifungila ukulya?” 
Yesu abasuka ati, “Bushe inshindishi shakwa shibwinga kuti shaba no bulanda shani, ilyo shicili na shibwinga? Lelo inshita ikesa ilyo bakashipoka shibwinga, elyo ninshi lyena shikalafunga ukulya.
“Takwaba nelyo umo uubika icikamba cipya pa nsalu iyikote, pantu icikamba cipya kuti calepula insalu, ne cipunda cakulilako. 
Eico tababika umwangashi uushilabila mu nyambi ishikote. Nga bacita ifyo, ninshi inyambi kuti shapuka, no mwangashi wapongoloka ne nyambi shaonaika. Lelo babika umwangashi uushilabila mu nyambi ishipya, epakupususha fyonse fibili.”
Ilyo Yesu acili alesosa ifi, awe paishile intungulushi imo iya Bayuda, yamufukamina, yalasosa aiti, “Umwana wandi umukashana afwafye nombaline. Shi wingesa mutambalikilapo ukuboko, pakuti abe umumi.” 
Awe Yesu aima amukonka pamo na basambi bakwe.
Elyo umwanakashi uwalwele umukunko pa myaka ikumi limo na ibili, aisa lwa kunuma yakwa Yesu, akumya na ku nsenkebele sha nsalu yakwe. 
Pantu mu mutima wakwe aleti, “Nga cakutifye nakumya ku nsalu shakwe, ninshi ndepola.” 
Yesu ati apilibukile kunuma, amumona. Amweba ati, “We mwana, witiina, icisumino cobe ecakuposha.” Awe apopene no mwanakashi apola no kupola.
Cilya Yesu afika ku ŋanda ya ntungulushi, asangamo abalelisha bamutolilo ne bumba lya bantu abaleloosha. 
Yesu asosa ati, “Fumeni muno! Umukashana tafwile, aleelefye utulo.” Awe bena balamuseka. 
Cilya ibumba lya bantu lyafumina panse, Yesu aingila, aikata umukashana ku minwe. Awe no mukashana aima. 
No lulumbi lwa ici cintu lwasalangana muli cilya calo conse.
Ilyo Yesu afuminepo, impofu shibili shalemukonka shilebilikisha ashiti, “We Mwana Davidi, shi wingatulangulukilako!” 
Awe cilya Yesu aingila mu ŋanda, nasho impofu shamukonka. Elyo Yesu alashipusha ati, “Bushe namusumina ukuti, kuti nacita ico mulelomba?” Nasho shayasuka ashiti, “Ee mukwai.” 
Elyo ashikumya pa menso ati, “Nacicitikile umo mwine musuminine.” 
Awe na menso yabo yalalolesha. Elyo Yesu alabakonkomesha nganshi ati, “Moneni mwileka muntu nelyo umo eshibe.” 
Nomba bena ilyo bafumamo, baya balashimika ifintu fyakupapa ifyo Yesu acitile muli cilya calo conse.
Ilyo aba bantu balafumapo, awe bambi baleta kuli Yesu umuntu umo cibulu, ico ali no mupashi wakowela. 
Ilyo Yesu atamfya umupashi wakowela, umuntu uwali cibulu atampa ukulalanda. Amabumba yena yalapapafye ayati, “Awe mu Israeli tamwatala amumoneka icintu ica musango uyu!” 
Nomba Abafalise bena balasosa abati, “Ni ku maka ya mukalamba wa mipashi yakowela eko atamfisha imipashi yakowela.”
Elyo Yesu aile alapitana mu misumba yonse na mu mishi, alefunda mu masinagoga. Alebila Imbila Nsuma ya Bufumu. Aleposha amalwele yonse ne ntenda shonse. 
Kabili cilya amona amabumba alayalangulukila, pantu yalemoneka bulanda bulanda, ayalekeleshiwa kwati ni mpaanga ishabula kacema. 
Elyo alaeba abasambi bakwe ati, “Ifyakulobolola fyena fingi, lelo ababomfi bakulobolola bena banono. 
Kanshi akulombeni umwine fisabo, atume ababomfi na bambi abakumulobolwelako.”
Awe Yesu aitile abasole bakwe ikumi limo na babili. Abapeela na maka yakutamfya imipashi yakowela na yakuposha amalwele yonse ne ntenda shonse. 
Aya e mashina ya basole ikumi limo na babili. Umutanshi ni Simoni, ishina lyakwe limbi ni Petelo, elyo na munyina Andele, Yakobo mwana Sebede, na Yoani munyina, 
Filipo na Batolomeo, Toma na Mateo kasonkesha wamusonko, Yakobo mwana Alufeyo na Tadeo, 
Simoni uwa mwibumba lya Baselote na Yuda wa ku Kelyoti uwaposele Yesu ku balwani.
Yesu elyo atuma abasole ikumi limo na babili, abakonkomesha ati, “Mwiya mu fyalo fya Benafyalo, na mu mishi ya bena Samaria mwilaingilamo. 
Lelo mulungamefye ku mpaanga ishaluba isha mu bena Israeli! 
Ilyo muleya, mulebilikisha amuti, ‘Ubufumu bwa mu mulu buli mupepi!’ 
Muleposha abalwele, mulebusha abafwa, muleposha na bafibashi, muletamfya ne mipashi yakowela. Mwapeelwafye ubu bupe, na imwe mulepeelafye. 
Pa lwendo mwilasenda ndalama, isha misango yonse mu fikwama fyenu. 
Mwilasenda nelyo cola nangu imingila ibili, nangu indyato nelyo ni nkonto. Pantu umubomfi alilinga ukupeelwa ico alekabila.
“Kabili mu musumba uo mwaingilamo nangu umushi, fwayenimo umuntu uulingile ukufikilako. Eko mwikale mpaka napo mukafuminamo. 
Ilyo mwaingila mu ŋanda, mulesosa amuti, ‘Umutende ube muli ino ŋanda.’ 
Muli iyo ŋanda nga bamupokelela bwino, lekeni umutende wenu wikalemo. Nomba nga tabamupokelele bwino, lekeni umutende wenu ubwelele uko muli. 
Kabinge onse uwakaana ukumusekelela, nangu ukumfwa ku mashiwi yenu, mufume mu ŋanda yakwe, nelyo mu musumba wabo, mukunte no lukungu ku makasa yenu. 
Ndemweba icine cine, pali bulya bushiku bwabupingushi, Lesa akakanda ulya musumba ukucila pali Sodoma na Gomora.
“Moneni namutuma nge mpaanga pakati ka mimbulu. Kanshi muleba abacenjela nge nsoka, kabili abafuuka imitima nge nkunda. 
Mulecenjela ku bantu, pantu bakamutwala mu filye, no kumuma ifikoti mu masinagoga. 
Kabili bakamutwala ku balashi na kuli bashamfumu pa mulandu wa ine, epakuti mukabe bakambone bandi kuli bena na ku Benafyalo. 
Nomba ilyo bakalamutwalako, mwikalasakamana umwakuya landila nangu ifyakusosa. Ala mukalangililwa pa nshita ine iyo ifyo mukaba nokusosa. 
Pantu teimwe mukalalanda, lelo ni Mupashi wakwa Shinwe eukalalandila muli imwe.
“Munyina akepaisha munyina, wishi nao mwane. Abana bakemina abafyashi babo no kubepaisha. 
Abantu bonse bakamupata pa mulandu wa ine, lelo uukashipikisha mpaka na ku mpela, eukapusuka. 
Nga balamucusha mu musumba umo, mubutukile kuli umbi. Ndemweba icine cine, ilyo mushilati mukumane imisumba yonse iya mu Israeli, ninshi Umwana wa muntu naisa.
“Umusambi tacila kafundisha wakwe, elyo umusha nao tacila shikulu wakwe. 
Kuti calingafye umusambi ukuba nga kafundisha wakwe, elyo umusha nao nga shikulu wakwe. Apo baleita umwine ŋanda abati, ni Belesebu, palibufi aba mu ŋanda yakwe!
“Kanshi mwilatiina aba bantu. Pantu takwaba nangu cimo icabelama, icishakasokoloke. Nangu icafisama, icishakeshibikwe. 
Ifyo ndemweba mu mfifi, imwe mukafisose pa bwelu. Ifyo bamutotosha mu kutwi, imwe mukalefyalasha kuli bonse. 
Kabili mwilatiina abepaya umubili, lelo tekuti bepaye umupashi. Muletiina Lesa uwaba na maka yakulofya umupashi no mubili kumo mu mulilo wape. 
Bushe tuncelelya tubili tatushitwa pa ndalama imo? Nomba pali uto tapaba nelyo kamo kaponena panshi ukwabula ukuti Shinwe eshibe. 
Elyo ne mishishi ya ku mitwe yenu ine, yonse intu yapendwa. 
Eico mwilaba na mwenso, imwe mwalicindama ukucila tuncelelya utwingi!
“Umuntu onse uushitiina kunumbula pa bantu ukuti muntu wandi, na ine nshakatiine kumulumbula pali Tata wa mu mulu. 
Lelo uyo onse uukankaana pa bantu, na ine nkamukaana pali Tata wa mu mulu.
“Mwilatila ine naisa pano calo kukuletapo icibote. Awe iyoo, te cibote naletapo, ni nkondo. 
Pantu naisa kukulwikanya umwana umwaume na wishi, umwana mwanakashi na nyina, elyo nafyala na nyinafyala. 
Eico umuntu, aba mu ŋanda mumwakwe mwine, ebakaba abalwani bakwe.
“Uwatemwa wishi nelyo nyina ukucila ine talingile ukuba musambi wandi. Elyo no watemwa mwane umwaume nangu umwanakashi ukucila ine, nao talingile ukuba umusambi wandi. 
Na onse uushisenda musalaba wakwe no kulankonka, talingile ukuba musambi wandi. 
Uyo uufwaya ukusunga umweo wakwe, akaulofya. Lelo uulofya umweo wakwe pali ine akausanga.
“Uwasekelela imwe, ninshi nine asekelela. Elyo no wasekelela ine, ninshi asekelela uwantuma. 
Uwasekelela kasesema, ico ni kasesema, akapokelapo icilambu cakwa kasesema. Uwasekelela umuntu umololoke, ico mololoke, akapokelapo icilambu ca muntu mololoke. 
Uwapeela kamo pali utu twaice ulukombo lwa menshi ayatalala ico kamusambi kandi, ndemweba icine cine, akapokelapo icilambu cakwe.”
Ilyo Yesu atile ashipwafye ukufunda abasambi bakwe ikumi limo na babili, afuminepo, aya alafunda no kubila Imbila ya Bufumu bwa mu mulu mu misumba yabo. 
Nomba Yoani ilyo ali mu cifungo, aumfwa ifyo Kristu alecita. Elyo atuma abasambi bakwe kukumwipusha ukuti, 
“Bushe niwe uli nokwisa, nangu bushe tuli nokulolela umbi?” 
Yesu abasuka ati, “Bwelelenimo kuli Yoani, muye mushimikila ifyo muleumfwa nefyo mulemona. 
Impofu shilemona, abalemana baleenda, abafibashi balepola, bankomamatwi baleumfwa, abafwa balebuuka, na balanda balebabilila Imbila Nsuma. 
Kabili alishuka umuntu uushitwishika pali ine!”
Cilya abasambi bakwa Yoani babwelelamo, Yesu alalanda ku mabumba pali Yoani ati, “Bushe cinshi mwaile mukumona mu matololo? Bushe litete ilipungana ku mwela? 
Kanshi cinshi mwaile kukumona? Bushe muntu uufwala insalu ishabusaka? Awe iyoo, abafwala insalu ishabusaka, bekala kwisano. 
Nga kanshi ico mwaile kukumona cinshi? Bushe ni kasesema? Ee, cena ndemweba, Yoani alicila na pali kasesema. 
Eo calembelwapo ukuti, ‘Mona, nkatuma inkombe yandi iyakukutangilila, iyakukupekanishisha inshila.’ 
Ndemweba icine cine, pa bana ba bantu tapatala apamoneka uwacila Yoani Kabatisha. Lelo ku baba mu Bufumu bwa mu mulu, nangu engacepa shani, alicila pali Yoani. 
Ukufuma pali Yoani Kabatisha ukufika na pali nomba, Ubufumu bwa mu mulu bwaba bwakulwila, na babulwila ebabupoka. 
Ukufikafye na pali Yoani, Amafunde yakwa Mose na bakasesema bene bonse balesesemafye ifya pa Bufumu bwakwa Lesa. 
Nao Yoani nga mulefwaya ukusumina, e Eliya wine baebele ukuti ali nokwisa. 
Uuli na matwi yakumfwa naomfwe!
“Bushe inkulo ino kuti naipalanya kuli cinshi? Yaba nga baice abekele mu lubansa lwa cisankano, balebilikishanya na banabo baleti, 
‘Natumulishisha bamutolilo nokuti mucinde nakalya. Natwimba ulwimbo lwa malilo nokuti mulooshe nakalya.’ 
Pantu Yoani ilyo aishile, talelya nangu ukunwa, balatila, aba no mupashi wakowela. 
Elyo paisa Umwana wa muntu, wena alalya no kunwa, lyena balasosa abati, ‘Moneni, uyu muntu mulili, kabili ni cakolwa, ni cibusa wa bakasonkesha bamusonko na bampulamafunde!’ Nomba ificitwa fya mano yakwa Lesa filashinina ukuti yacine.”
Elyo Yesu atendeke ukwebaula imisumba umo acitile ifipeshamano ifingi, lelo abantu ba muli iyi misumba tabalapile no kupilibuka nakalya. Alayeba ati, 
“Ukacimona Kolasini! Ukacimona nobe Betisaida! Pantu ifipeshamano fyacitilwe muli imwe, efyo aficitwa mu Turi na mu Sidoni, awe nga ni kale balapile no kupilibuka mukufwala insalu shabulanda no kuikuba imito! 
Eico ndemweba nati, pali bulya bushiku bwakupingulwa, ubupingushi bwa pali Turi na Sidoni bukaba eyefilyako ukucila pali imwe. 
Nomba iwe Kapenamu, bushe waleti ukaisansabalika ukufika na ku mulu? Awe iyoo, ukakulukila mu muyenge wa mfwa. Pantu ifipeshamano fyacitilwe muli iwe aficitika mu Sodoma, ala Sodoma nga epo acili na lelo. 
Eico ndemweba ukuti pali bulya bushiku bwabupingushi, Lesa akakanda iwe Kapenamu ukucila pali Sodoma.”
Kabili pa nshita ine iyo, Yesu asosele ati, “Nakutasha Tata we Mfumu ya mulu ne calo, pantu ifi fintu walififisa ku bamano na ku bacenjela, wafisokolola ku bantu bafye. 
Ee, Tata pantu we mwine efyo wafwaile ukucita.
“Tata alimpeela fyonse. Tapaba nangu umo waishiba Mwane, kano Wishi. Kabili tapaba waishiba Wishi, kano Mwane, elyo na bonse abo Mwane atemwa ukubasokolwela.
“Iseni kuli ine mwe bacucutika na mwe batitikishiwa, na ine ndemupeela ukutuusha. 
Muleitwika ikoli lyandi, mulesambilila na kuli ine, pantu ndi wamutembo, nalifuuka no mutima. Lyena elyo mwakulaikala ne mitima tondolo. 
Pantu ikoli lyandi talyayafya, ne cipe candi calyanguka.”
Pa nshita ilya Yesu alepita mu mabala ya ŋanu pa bushiku bwe Sabata. Abasambi bakwe apo insala yabekata, batendeka ukulatimpula imisonso ya ŋanu, balalya. 
Abafalise bati bamone ifi balaeba Yesu abati, “Mona, abasambi bobe balecita icaleshiwa ukucita pa bushiku bwe Sabata.” 
Yesu abasuka ati, “Bushe tamwabelenga ifyo Davidi acitile ilyo umwine wine pamo nabo ali nabo baiketwe ne nsala? 
Aingile mu ŋanda yakwa Lesa, elyo Davidi wine nabo ali nabo balile imikate iyatuulilwe kuli Lesa. Iyi mikate tabali na kulyako, pantu tacasuminishiwe, kanofye bashimapepo beka. 
Nangu bushe tamwabelenga mu Mafunde yakwa Mose, ifyo bashimapepo ba mwi Tempele bakaana ukusunga icebo ca pa bushiku bwe Sabata, ukwabula ukukwata icilubo? 
Kanshi ndemweba nati, pano palipo uwacila Itempele. 
Ala amwishiba umwalola amashiwi yakutila, ‘Ine mfwaya uluse, ilambo lyena telyo,’ awe nga tamupeele mulandu ku bashikwete mulandu. 
Pantu Umwana wa muntu e mwine wa bushiku bwe Sabata.”
Yesu elyo afuminepo, aya na mu sinagoga. 
Mwalimo no muntu uwa cisansa icalemana. Kanshi mwalimo bamo abalefwailisha apakuti bamupeelepo umulandu. Baipusha Yesu abati, “Bushe calisuminishiwa ukuposha umuntu pa bushiku bwe Sabata?” 
Yesu ena abeba ati, “Nomba pali imwe umo nga alikwata impaanga imo, elyo nayo yawila mu cilindi pa bushiku bwe Sabata, bushe tekuti aifumyemo? 
Ala umuntu alicindama ukucila impaanga! Kanshi calisuminishiwa ukucita ifisuma pa bushiku bwe Sabata.” 
Elyo Yesu amweba ati, “Fungulula icisansa cobe.” Awe nao afungulula icisansa, no kuba cabafye bwino caba nge cibiye. 
Elyo Abafalise bafumamo baya mukumfwana umwakwipaila Yesu.
Yesu ico aishiba aya mapange, afumako. Awe abantu abengi bamukonka, nao aposha abalwele bonse. 
Abalesha ati, “mwilansokolola.” 
Epakufikilisha ico kasesema Esaya asosele ati,
“Moneni umubomfi wandi uyu, uo nasala.
Takalecita fikansa, nelyo ukupunda,
Takafunaule itete ilyafwantwa,
Na Benafyalo bakalatetekela mwishina lyakwe.”
Elyo baletele kuli Yesu umuntu umo uwali mpofu, kabili cibulu, ico ali no mupashi wakowela. Awe Yesu amuposha, alalanda, alalolesha no kulolesha. 
Abantu bonse balapapa abati, “Bushe uyu te mwana Davidi?” 
Nomba Abafalise bati bomfwe, balasosa abati, “Uyu muntu atamfisha imipashi yakowela ku maka yakwa Belesebu umukalamba wa mipashi yakowela.” 
Nomba Yesu ico eshibe ifyo baletontonkanya abeba ati, “Ubuteko bonse umwaba ukulwishanya abene, ninshi bukonaika. Elyo umusumba onse, nangu aba mu ŋanda imo, kumfwa nga mwaba ukulwishanya, ninshi tekuti batwalilile. 
Kanshi Satana nga atamfya Satana, ninshi alailwisha umwine. Nga kanshi ninshi ubuteko bwakwe kuti bwatwalilila shani? 
Nga kanshi ine nga ntamfya imipashi yakowela ku maka yakwa Belesebu, nga basambi benu bena baitamfya ku maka yakwani? Kanshi ebakumupingula. 
Lelo nga ni ku maka yakwa Mupashi wakwa Lesa eko ntamfisha imipashi yakowela, ninshi Ubufumu bwakwa Lesa nabufika uko muli.
“Elyo kabili bushe umuntu kuti aingilila shani umuntu uwamaka mu ŋanda no kutapa ifyuma fyakwe, nga cakuti pakubala tabalilepo ukumukaka? Iyoo kano ninshi abala akaka uwamaka elyo engatapa ifyuma fyakwe. 
Uushaba na ine ninshi mulwani. Uushibomba na ine mukulonganya, alasalanganya. 
Eico ndemweba nati, abantu kuti babelelwa uluse ku fyabubifi fyabo fyonse na ku musaalula onse bengacita kuli Lesa. Lelo uwasaalula Mupashi Wamushilo, takabelelwe luse nakalya. 
No wasosa amashiwi yamusaalula pa Mwana wa muntu, akabelelwa uluse. Lelo uwasosa amashiwi yamusaalula pali Mupashi Wamushilo takabelelwe luse, mu bumi bwa nomba nangu mu bwa kuntanshi.
“Nga mwakwata umuti uusuma ninshi ne fitwalo fileba ifisuma. Nga mwakwata umuti uubi, ninshi ne fitwalo filebipa. Pantu umuti bawishibila ku fitwalo fyauko. 
Mwe bana ba nsoka mwe, nga kuti mwalanda shani ifisuma, mwe babi ba bantu? Pantu akanwa ka muntu kalanda ifyaisula umutima wakwe. 
Umuntu musuma afumya ifisuma fya mu cipao cakwe cisuma. Umuntu mubi nao afumya ifibi ifya mu cipao cakwe icibi.
“Ndemweba nati, pa bushiku bwabupingushi cila muntu akaba nokulubulula peshiwi lyonse lyacisosesose. 
Kanshi ni ku mashiwi yobe eko ukapingwilwa ukuti uli wakaele nangu uli no mulandu.”
Elyo bakafundisha bamafunde na Bafalise bamo balaeba Yesu abati, “Kafundisha, tulefwaya ucite icipeshamano icakukwishibilako.” 
Nao abasuka ati, “Iyi nkulo ibi, iyasangukila Lesa, ilefwaya icishibilo cacipeshamano! Nomba tayakamone icishibilo cimbi, kanofye ninshi icakwa kasesema Yona. 
Pantu nga filya Yona ali mu nda ya cisabi inshiku shitatu, akasuba no bushiku, efyo no Mwana wa muntu akaba mukati ka mushili inshiku shitatu, akasuba no bushiku. 
Pali bulya bushiku bwabupingushi, abena Ninife bakemina abantu ba ino nkulo no kubapeela umulandu. Pantu bena balilapile no kupilibuka ilyo Yona abilile imbila. Nomba pano palipo uwacila Yona. 
Pa bushiku bwabupingushi namfumu wa ku Sheba akemina abantu ba ino nkulo no kubapeela umulandu. Pantu wena afumine ku mpela ya calo, kukwisa umfwa amano yakwa Solomoni. Nomba pano palipo uwacila Solomoni.
“Ilyo umupashi wakowela wafuma mu muntu waya ulalulumba mu matololo umwabula amenshi, ulefwaya apakutuusha, nomba nokuti upamone nakalya. 
Elyo wasosa auti, ‘Kambwelelefye ku ŋanda yandi uko mfumine.’ Cilya wafikamo wasanga tamuli kantu, nabapyanga nabamusamika. 
Awe waya isa ne mipashi yakowela imbi cine lubali, iyabipisha ukuucila. Elyo yaisa ingilamo, emo yaikala. Awe nomba imibeele ya bumi bwa muntu iya pakulekelesha yabipishapo ukucila ifyo cali kale. Ifi fine efyo cikaba na kuli ino nkulo ibi.”
Ilyo Yesu acili alelanda ku mabumba, nyina na bamunyina baishile baiminine panse, balefwaya ukuti balande nankwe. 
Umuntu umo amweba ati, “Ala banoko na bamunonko bali panse, balefwaya ukulanda nobe.” 
Nao Yesu amwasuka ati, “Nga bamayo ni bani, na bamunyinane nabo ni bani?” 
Epakusonta ku basambi bakwe ati, “Ala moneni aba, e bamayo, kabili e bamunyinane! 
Pantu onse uucita ifyo Tata wa mu mulu afwaya, e munyinane, e nkashi yandi, kabili e mayo.”
Ubushiku ubo bwine, Yesu ati afume mu ŋanda, aya ikala pa lulamba lwa bemba. 
Elyo amabumba ayakalamba yaisa longana yamushinguluka. Eico pa mulandu wa mabumba, aingila mu bwato, emo aikala. Abantu bena bashala nabeminina pa lulamba. 
Elyo alabeba ifintu ifingi mu milumbe ati,
Cilya aletanda, imbuto shimo shaponena mumbali ya nshila, ne fyuni fyaisa shikompaula. 
Shimbi shaponena mu mushili wa nsakalabwe, umushali mushili wingi. Awe bwangu bwangu shamena, ico pashali mushili uwingi. 
Ilyo akasuba kabalika, shabonsa, shauma no kuma, ico shishali na mishila ine ine. 
Shimbi shaponena mu myunga, ne myunga yati ikule, yashitabilila, shatusa. 
Shimbi shena shaponena mu mushili usuma, shatwale fisabo. Shimo shatwala inseke umwanda umo (100), shimbi amakumi mutanda (60), shimbi amakumi yatatu (30). 
Uuli na matwi yakumfwa naomfwe!”
Elyo abasambi baisa kuli Yesu balamwipusha abati, “Ngeco mulelandila ku bantu mu milumbe cinshi?” 
Nao abasuka ati, “Imwe mwalipeelwa ukwishiba inkaama sha Bufumu bwa mu mulu, nomba bena nakalya. 
Pantu uwakwata akapeelelwapo na fimbi, elyo akakwata ifingi. Lelo uushakwata, bakamupoka noto akwata. 
E mulandu wine ndebalandila mu milumbe, pantu balalolesha lelo tabamona, balomfwa lelo tabatesha nelyo kwiluka tabeluka. 
Kanshi ni kuli aba bantu fyafikilishiwa ifyo kasesema Esaya aseseme ati,
Pantu imitima ya aba bantu yalikutwa.
“Nomba imwe, amenso yenu yalishuka pantu yalamona, na matwi yenu pantu yalomfwa! 
Ndemweba icine cine nati, bakasesema abengi na bantu abololoke abengi balefwaisha ukumona ifyo imwe mulemona, lelo tabafimwene nakalya. Balefwaisha ukumfwa ifyo imwe muleumfwa, lelo tabafyumfwile nakalya.
“Kanshi imwe umfweni umwalola umulumbe wakwa katanda wa mbuto. 
Imbuto ishaponene mumbali ya nshila, e muntu onse uumfwa ishiwi lya Bufumu bwakwa Lesa, nomba tomfwile umo lilolele. Awe na Ciwa aisa senda icatandilwe mu mutima wakwe. 
Elyo ne shaponene mu mushili wa nsakalabwe, e muntu uumfwa ishiwi, apopene alipokelela ne nsansa. 
Nomba lyaikalamofye akashita kanono, ico lyafilwa ukwanda imishila. Kanshi ilyo paisa ubwafya nangu amacushi pa mulandu we shiwi, awe bwangu bwangu anenuka. 
Ishaponene mu myunga, e muntu uumfwa ishiwi, nomba isakamika lya fya pano calo, no mukonkelelo wa fyuma, fyatusha ishiwi lyafilwa no kutwala ifitwalo. 
Lelo ishaponene mu mushili usuma, e muntu uumfwa ishiwi, ailuka no kwiluka. Epakutwala ifisabo apa umwanda umo (100), pambi amakumi mutanda (60) na pambi amakumi yatatu (30).”
Yesu kabili abomina umulumbe na umbi ati, “Ubufumu bwa mu mulu kuti twabupalanya ku muntu uwatandile imbuto shisuma mwibala lyakwe. 
Awe kuti cilya abantu bonse bali mu tulo, umulwani wakwe aisa, atandamo amankumba mu ŋanu, aya no kuya.  
Cilya imisonga yamena, yapakula no kupakula, elyo amankumba yamoneka. 
Elyo abasha ba mwine ibala baisa uko ali, bamweba abati, ‘Mukwai bushe te mbuto shisuma mwatandile mwibala lyenu? Nga kanshi amankumba yafuma kwi?’ 
Nao abasuka ati, ‘Ala mulwani ewacita ici.’ Abasha nabo abati, ‘Bushe mulefwaya ukuti tuye finukaulamo?’ 
Nao abasuka ati, ‘Awe iyoo, epali mukunukaula amankumba, mwanukwila kumo ne ŋanu. 
Lekeni filekulila pamo mpaka ne nshita yakuseepa. Elyo pa nshita yakuseepa, nkeba abakuseepa nati, taleni longanyeni amankumba, muyakake mu myanshi, muyoce. Elyo mulonganye iŋanu, mushitutile mu butala bwandi.’ ”
Kabili Yesu abomina umulumbe na umbi ati, “Ubufumu bwa mu mulu bwaba nga kalubuto ka lubanga, ako umuntu abuula, akabyala mwibala lyakwe. 
Ekacepesha pa mbuto shonse, nomba ilyo kakula, kalacila pa fimpusa fyonse. Kabafye umuti, uwakuti ne fyuni fyaisa mukwikala mu misambo yauko.”
Yesu abomina umulumbe na umbi ati, “Ubufumu bwa mu mulu bwaba nge ntutumushi iyo umwanakashi abuula, akasawila mu fipimo fitatu ifya bunga, mpaka umufuba watutumuka.”
Fyonse ifi Yesu alelandila mu milumbe ku mabumba. Na mu cacine talelanda nangu cimo, kanofye mu milumbe. 
Kanshi epakufikilisha ifyasosele kasesema ati,
Elyo Yesu ashile amabumba, aile na mu ŋanda. Awe abasambi bakwe baisa balamweba abati, “Twilwileko umulumbe wa mankumba mwibala.” 
Yesu abasuka ati, “Katanda wa mbuto shisuma, Mwana wa muntu. 
Ibala, lisonde line, ne mbuto shisuma, e bana ba Bufumu. Elyo amankumba, e bana bakwa Ciwa. 
No mulwani uwatandile amankumba ni Ciwa. Inshita yakuseepa nayo, ni pa kupwa kwa calo. Elyo bakaseepa nabo ni bamalaika. 
Kanshi nga filya banukaula amankumba, bayalonganya no kuyoca, efyo fine cikaba na pa kupwa kwa calo. 
Umwana wa muntu akatuma bamalaika bakwe, abakwisa fumya mu Bufumu bwakwe abalenga abanabo ukubifya ne mpulumushi shonse. 
Bakabaposa mwilungu lya mulilo, emukaba imisowa no kusumanya ameno. 
Elyo abakaele bakalabengeshima nga kasuba mu Bufumu bwakwa Shibo. Uuli na matwi yakumfwa naomfwe!
“Ubufumu bwa mu mulu bwaba nge cuma bafisa mwibala. Ilyo umuntu acitulila, acifisa nakabili. Elyo aya nasansamuka nganshi, ashitisha na fyonse ifyo akwata, ashita neli ibala.
“Nakabili Ubufumu bwa mu mulu bwaba ngo muntu uwamakwebo uulefwaya ubulungu bwamutengo ubwayemba. 
Nomba ati amone ubwamutengo nganshi, ayashitisha fyonse ifyo akwata, aisa shita nobu bulungu.
“Kabili Ubufumu bwa mu mulu bwapala ku mukwau uo baposa muli bemba, waikata isabi ilya misango na misango. 
Kuti cilya waisulamo isabi, abalondo baukulila ku mulundu. Elyo baikala balasala. Ilisuma balabika mu miseke, ilibi lyena balaposa. 
Efyo cikaba na pa kupwa kwa calo. Bamalaika bakesa patulula ababi ukubafumya ku bantu abololoke. 
Ababi bakabaposa mwilungu lya mulilo, emukaba imisowa no kusumanya ameno.”
Elyo Yesu abepusha ati, “Bushe mwafitesha fyonse ifi?” Nabo bamwasuka abati, “Ee.” 
Yesu elyo abeba ati, “Kanshi kafundisha wamafunde onse uwaba umusambi wa Bufumu bwa mu mulu, aba ngo mwine ŋanda, uufumya mu cipao cakwe ifipya ne fikote.”
Ilyo Yesu apwile ukubomina iyi milumbe, alifumineko. 
Cilya afika ku musumba kumwabo, alafunda mu sinagoga. Abantu bena balapapa abati, “Nga aya mano, na aya maka yakucita ifipeshamano, uyu muntu afumya kwi? 
Bushe uyu tali mwana kabasa wa mbao? Na nyina nao, bushe teuyu batila Maria? Elyo bamunyina, bushe te Yakobo na Yosefu na Simoni na Yuda? 
Bankashi yakwe bushe teaba bonse twikala nabo? Nga kanshi uyu muntu ni kwi afumya ifi fyonse?” 
Awe cabansha no kumusumina. Yesu wena abeba ati, “Kasesema kumbi balamucindika, kanofye ku ba mu calo cakwe, na ku ba mu ŋanda yakwe.” 
Awe tacitileko ifipeshamano ifingi, pantu tabali na cisumino.
Pali ilya nshita imfumu Herodi yaumfwile ululumbi lwa pali Yesu. 
Yalaeba na bacilolo aiti, “Ni Yoani Kabatisha eubuukile ku bafwa, eco akwatile aya amaka yakucita ifipeshamano.” 
Pantu Herodi aikete Yoani, amukaka, amuposa na mu cifungo, pa mulandu wakwa Herodia muka Filipo, munyina. 
Yoani aleeba Herodi ati, “Calileshiwa ukuupa Herodia.” 
Herodi alefwaya no kwipaya Yoani lelo aletiina abantu, ico bena baleti, ni kasesema.
Nomba cilya ubushiku bwakucindika ukufyalwa kwakwa Herodi bwafika, umukashana mwana Herodia aisa mu lwalala alacinda. Awe asansamusha Herodi nganshi. 
Herodi nao alaya umukashana, alapa nokuti, “ndekupeela consefye ico ulenomba.” 
Nao umukashana ico aya tunkwa na nyina, asosa ati, “Ndefwaya mumpeele lino linefye pa mbale umutwe wakwa Yoani Kabatisha!” 
Awe imfumu yalanguluka, nomba pa mulandu wa mulapo na beni abo ili nabo, yakonkomesha ukuti bacitile umukashana ico alefwaya. 
Awe baya putulako Yoani umutwe mu cifungo. 
Elyo bauleta pa mbale, bapeela no mukashana, nao autwala na kuli nyina. 
Abasambi bakwa Yoani baisa senda icitumbi, baya cishiika. Elyo baya shimika imfwa yakwe kuli Yesu.
Ilyo Yesu aumfwile uyu mulandu, alifumineko, aya no bwato ku matololo ukwakuti ali eka. Nomba amabumba yashumfwa ifi, yaisa ukufuma mu misumba, yakonka uko aleya pa makasa. 
Yesu cilya afuma mu bwato, amona ibumba lya bantu ilikalamba. Awe abalangulukila, alaposha na balwele babo.
Cilya akasuba kaba kukuwa, abasambi baisa uko ali balamweba abati, “Kuno tuli ni ku matololo, kabili na kasuba kawa. Kanshi eba abantu baye mu mishi, baye ishitila ifyakulya.” 
Yesu nao abeba ati, “Abantu nangu tabele, imwe nimwe bapeeleni icakulya.” 
Bamwasuka abati, “Ifwe kuno tukwetefye imikate isano ne sabi libili.” 
Yesu ati, “Kanshi findeteleni kuno.” 
Elyo akonkomesha ukuti amabumba yekale pa fyani. Elyo abuula imikate isano ne sabi libili, alosha amenso ku mulu, alatasha Lesa. Elyo amokaula imikate, apeela na basambi bakwe nabo balapeela abantu. 
Awe bonse balya no kwikuta baikuta. Elyo abasambi balonganya ifipandwa fyasheleko, baisusha imiseke ikumi limo na ibili. 
Ne mpendwa ya baume abalileko yali cikanga amakana yasano, ukwabula ukupendelako abanakashi na baice.
Apopene Yesu acincishe abasambi ukuti bengile mu bwato, batangile babukile kwishilya. Elyo umwine ena ashala alesalanganya amabumba. 
Ilyo asalanganya amabumba, anina ulupili aya eka kukupepa. Cilya caba icungulo, ninshi Yesu ashelekofye eka. 
Ubwato bwena ninshi bwafika apatali pali bemba, buletumpaukilafye ku mulandu wa matamba, ico bapindilwe no mwela. 
Elyo lwa ku macaca Yesu alaisa uko bali, aleenda pali bemba. 
Ilyo abasambi bamona aleenda pali bemba, batiina nganshi. Balasosa abati, “Cipuku!” Elyo balapunda ku mulandu wa mwenso. 
Yesu apopene abeba ati, “Tekeni imitima! Ala nine! Mwitiina!” 
Petelo amwasuka ati, “We Mfumu nga niwe, njeba njise uko uli ndeenda pa menshi.” 
Yesu amweba ati, “Ale isa!” Awe Petelo afuma mu bwato, alaya kuli Yesu, aleenda pa menshi. 
Nomba ico icimwela cakosa, atiina, atendeka no kwibila. Elyo alakuuta ati, “We Mfumu mpusushako!” 
Apopene Yesu atambika ukuboko amwikata. Alamweba ati, “We muntu wa cisumino cinono, cinshi watwishikila?” 
Awe cilya baingila mu bwato ne cimwela caleka. 
Elyo abantu bali mu bwato balapakata Yesu abati, “Cine cine uli Mwana wakwa Lesa.”
Yesu na basambi ilyo bayabukile bemba, bafikile mu calo ca Genasaleti. 
Ilyo abantu ba muli iyi ncende bamwishiba, nabo baishibisha abantu ba mu mishi ya mumbali. Awe abantu balaleta abalwele bonse kuli Yesu. 
Balamupapata ukuti, engaleka abalwele balekumyafye nangu ni ku nsenkebele sha nsalu shakwe. Awe na bonse abalekumyako balepola.
Elyo Abafalise na bakafundisha bamafunde bamo abafumine ku Yerusalemu baishile kuli Yesu, bamwipwishe abati, 
“Cinshi ico abasambi bobe bashikonkela fishilano fya fikolwe fyesu? Pantu tabasamba minwe yabo ngefyo cilingile pakulya!” 
Nao Yesu abasuka ati, “Ngeco imwe mupulila mu mafunde yakwa Lesa pa mulandu wa fishilano fyenu cinshi? 
Pantu Lesa asosa ati, ‘Ulecindika wiso na noko,’ kabili atile nokuti, ‘Uwalapisha wishi nangu nyina, alingilefye ukumwipaya.’ 
Nomba imwe mutila, uyo onse uwaeba wishi nangu nyina ati, ‘Ifintu mfwile namupeela pakumwafwako, nimfituula kuli Lesa.’ Kanshi ninshi lyena mutila tali nakukonka icebo cakwafwa wishi na nyina! 
Mukucita ifi, mulonaula icebo cakwa Lesa pa mulandu wa fishilano fyenu. 
Mwe mfundabuteshi mwe! Cine cine Esaya alilungike ilyo aseseme pa mulandu wenu ati,
 ‘Aba bantu bancindikafye pa kanwa,
Baicushafye pakumpepa.
Kabili Yesu aita ibumba alalyeba ati, “Kutikeni, mumfwikishe. 
Te cintu cingila mu kanwa ecikowesha umuntu, lelo icintu cifuma mu kanwa ecikowesha umuntu.” 
Elyo abasambi bapalama, balamweba abati, “Bushe nawishiba ukuti Abafalise nabafulwa pali ifyo ulandile?” 
Yesu abasuka ati, “Tata wa mu mulu akanukula umuti onse uo ashalimba. 
Basuulenikofye! Ni mpofu, abatungulula impofu shinabo. Impofu nga yalatungulula impofu ibiye, ninshi shonse kuti shawila mu cilindi.” 
Elyo Petelo amweba ati, “Twilwileko uyu mulumbe.” 
Yesu abasuka ati, “Bushe kanshi na imwe bene tamulailuka? 
Bushe tekuti mumone ukuti conse icingila mu kanwa, cipita munda, elyo caisa fumina kunse? 
Lelo ifintu fifuma mu kanwa, fifuma mu mutima. Nefi fintu efikowesha umuntu. 
Pantu ni mu mutima, emufuma imitontonkanishishe ibi, iyili nge misoka, ulubembu, bupulumushi, ubupupu, bukambone bwabufi, no musaalula kuli bambi. 
Ifi efikowesha umuntu. Lelo ukulya ukwabula ukusamba ku minwe, takukowesha muntu nakalya.”
Elyo Yesu afuminepo, aile na ku calo ca Turi na Sidoni. 
No mwanakashi umwina Kenani, uwa muli ici calo aisa kuli Yesu. Alabilikisha ati, “We Mfumu, Mwana Davidi, shi winganangulukilako! Ala umwana wandi umukashana, umupashi wakowela ulamucusha bubi bubi.” 
Nomba Yesu wena tamwaswike nakalya. Elyo abasambi bakwe baisa, balamupapata abati, “Mwebe aleya! Pantu aletukonka, atukomya muno icongo.” 
Yesu ayasuka ati, “Ine natumwafye ku mpaanga ishaluba mu bena Israeli.” 
Umwanakashi nao aisa fukama apali Yesu ati, “We Mfumu ngafwako!” 
Yesu amwasuka ati, “Tacilingile ukubuula icakulya ca bana no kuposela imbwa.” 
Umwanakashi nao amwasuka ati, “Ee, kwena nifyo fine mukwai, lelo ne mbwa shine nasho shilalyako ubufungau ubupona kwitebulo lyakwa shikulu washiko.” 
Elyo Yesu amwasuka ati, “We mayo we, icisumino cobe camaka! Nacicitikile umo mwine ulefwaila.” Awe pa nshita ine iyo no mwana wakwe apola.
Awe Yesu afumineko, aile alekonka ululamba lwa bemba wa Galile. Elyo aninine ulupili, epo aikele. 
Awe amabumba yaisa apo ali yaleleta ifilema, impofu, abalesunta, bacibulu na bambi abengi aba malwele ayalekana lekana. Balebabika apali Yesu nao alabaposha. 
Abantu pakumona uko bacibulu balelanda, abalesunta bali bwino, abalemana baleenda ne mpofu shilemona, balasunguka, balalumbanya na Lesa wa bena Israeli.
Kabili Yesu aitile abasambi bakwe alabeba ati, “Nalangulukila abantu, pantu nomba twaikala nabo inshiku shaba shitatu, elyo ne fyakulya tabakwete. Awe ine nshilefwaya ukuti babwelelemo ne nsala, epali bafwa ulushile mu nshila.” 
Abasambi bakwe bamweba abati, “Nga muno matololo kuti twafumya kwi imikate iyakuti twalisha ibumba ilyakula ifi?” 
Yesu abepusha ati, “Bushe mukwetepo imikate inga?” Nabo bayasuka abati, “Pali cine lubali, no tusabi tunono.” 
Elyo Yesu aeba ibumba ukwikala panshi. 
Kabinge abuula imikate cine lubali no tusabi, atasha Lesa. Elyo amokaula, apeela na basambi, abasambi nabo balapeela abantu. 
Awe bonse balya no kwikuta baikuta. Elyo balonganya ifipandwa fyasheleko, baisusha imiseke cine lubali. 
Kanshi abalileko bali abaume amakana yane ukwabula ukupendelako abanakashi na baice. 
Elyo Yesu ati asalanganye amabumba, aingila mu bwato, ayabukila mu calo ca Magadani.
Awe Abafalise na Basaduki baishile kuli Yesu kukumwesha. Bamulomba ukuti acitepo icipeshamano icakulanga ukuti aba na Lesa. 
Yesu abasuka ati, “Ilyo kwaba icungulo, ku mulu nga kwakashika, mutila amuti, ‘Bukaca bwino.’ 
Ulucelo lwena, nga ku mulu kwakashika, kwaba ne cikutuma, mutila, ‘Lelo kuleba icimwela.’ Mwalishiba ukwilula ifimoneka umulu, nomba mwafilwa ukwilula ifishibilo fya ino nshita! 
Iyi nkulo ibi kabili iyasangukila Lesa ilefwaya icishibilo cacipeshamano! Nomba tayakamone icishibilo nakalya, kanofye ninshi icishibilo cakwa Yona.” Awe Yesu abasha, afumapo.
Elyo abasambi bayabukile kwishilya, kanshi ninshi balilabile ukusenda imikate. 
Yesu alabeba ati, “Mulecenjela no kulaisunga ku ntutumushi ya Bafalise na Basaduki.” 
Nabo epakulalanshanya abati, “Nico tushisendele mikate.” 
Yesu nao ico eshibe ifyo balelanda, abeba ati, “Mwe bantu ba cisumino cinono, cinshi ico mulelanshanya amuti, ‘Nico tushikwete mikate?’ 
Bushe kanshi na nomba tamulailuka? Bushe tamuleibukisha ifyo nalishishe abantu amakana yasano ku mikate isano? Bushe mwaiswishe imiseke inga ku fipandwa fyasheleko? 
Kabili nelyo nalishishe abantu amakana yane ku mikate cine lubali, bushe mwaiswishe imiseke inga ku fipandwa fyasheleko? 
Nga kanshi cinshi mushilukile ukuti te mikate naciba ndelandapo? Kanshi cenjeleni ku ntutumushi ya Bafalise na Basaduki!” 
Elyo abasambi bailuka ukuti, intutumushi acilabasokako, te ntutumushi ya mukate iyoo, lelo ni ku mafunde ya Bafalise na Basaduki.
Elyo Yesu afikile mu calo mwabela umusumba wa Kesalia Filipi. Aipwishe abasambi bakwe ati, “Bushe abantu batila Umwana wa muntu nani?” 
Nabo bamwasuka abati, “Bamo batila ni Yoani Kabatisha, bambi batila ni Eliya, elyo bambi nabo batila ni Yeremia, nangu umo pali bakasesema.” 
Yesu nao abepusha ati, “Nga imwe, mutila nine ani?” 
Elyo Simoni Petelo ayasuka ati, “Niwe Kristu, Umwana wakwa Lesa wamweo.” 
Yesu amweba ati, “Walishuka Simoni, mwana Yona! Pantu te muntu uwakusokolwela ici, ni Tata wa mu mulu. 
Kanshi ine nakweba nati, niwe Petelo, nakabili pa cilibwe ici epo nkakuula ulukuta lwandi. Na maka ya mfwa tayakalucimfye nakalya. 
Nkakupa ne mfungulo sha Bufumu bwa mu mulu. Conse ico walesha pano calo, ninshi na mu mulu caleshiwa. Na conse ico wasuminisha pano calo, ninshi na mu mulu casuminishiwa.” 
Elyo akonkomesha abasambi bakwe ati, “Tecakwesha ukwebako umuntu nelyo umo ukuti nine Kristu.”
Ukutulafye lilya line, Yesu atampile ukulanda ku basambi bakwe apabuuta tuutu ati, “Ndi nokuya ku Yerusalemu, uko abakalamba, bashimapepo bacindami na bakafundisha bamafunde bakaya ncusha nganshi. Bakaya njipaya, lelo ubushiku bwalenga shitatu nkabuuka ku bafwa.” 
Elyo Petelo amusenda pambali, alamukalipila ati, “Ico cena teco we Mfumu! Awe iyoo, ico tekuti cikucitikile.” 
Elyo Yesu apilibukila kuli Petelo amweba ati, “Fuma apa we Satana we! Ulencilikila inshila. Pantu imitontonkanishishe yobe teyakwa Lesa, yabuntunsefye!”
Elyo Yesu aebele abasambi bakwe ati, “Umuntu nga alefwaya ukulankonka, aleikaanya umwine, alesenda no musalaba wakwe, elyo alenkonka. 
Pantu uyo onse uufwaya ukupususha umweo wakwe, akaulofya. Lelo uyo onse uulofya umweo wakwe pa mulandu wa ine, akausanga. 
Bushe umuntu kuti amwenamo nshi, nga cakuti anonka ifyuma fyonse ifya pano calo, elyo alufishapo umweo wakwe? Nga cintu nshi umuntu engapeela icingalinga ukukabusha no mweo wakwe? 
Ala Umwana wa muntu alaswa ese no bucindami bwakwa Wishi pamo na bamalaika bakwe, pakwisa lambula bonse ukulingana ne micitile yabo. 
Ndemweba icine cine, bamo pali imwe mwe beminine pano, tabakafwe mpaka bakasuke bakamona Umwana wa muntu uko aleisa no Bufumu bwakwe.”
Ilyo papitile inshiku mutanda, Yesu asendele Petelo na Yakobo na Yoani munyina, baile nina ulupili ulutali ukwakuti babefye beka. 
Elyo Yesu ayaluka pa menso yabo. Impumi yakwe yalabengeshima nga kasuba. Ne nsalu shakwe shayaluka shalabekafye ngo lubuuto. 
Awe apopene bamona Mose na Eliya balelanda na Yesu. 
Elyo Petelo aeba Yesu ati, “We Mfumu, kuti cawama twaikala pano pene. Nga uulefwaya kuti napangapo insakwe shitatu, imo yobe, imbi iyakwa Mose, elyo na imbi iyakwa Eliya.” 
Ilyo Petelo acili alelanda, awe ikumbi ilyabeka lyabakupa mu cinshingwa. Elyo ishiwi lyafuma mwikumbi aliti, “Uyu e mwana wandi uo natemwa, uo nsekelamo. Mulemumfwa.” 
Cilya abasambi baumfwa ifi, bawa panshi ubukupeme ku mulandu wa kwikatwa no mwenso. 
Elyo Yesu aisa uko bali. Abakumya alabeba ati, “Imeni, mwitiina!” 
Awe bati benune amenso, tabamwene nelyo umo, kanofye Yesu eka.
Ilyo baletentemuka ulupili, Yesu alebakonkomesha ati, “Tecakwesha ukwebako umuntu nelyo umo pafyo mwacimona, kanofye ilyo Umwana wa muntu akabuuka ku bafwa.” 
Elyo abasambi baipusha Yesu abati, “Ngeco bakafundisha bamafunde basosela abati, ‘Eliya euli nokubalilapo ukwisa cinshi?’ ” 
Yesu abasuka ati, “Kwena nifyo fine. Eliya ali nokwisa mona ukuti fyonse fili ngomo fifwile ukubela. 
Lelo ndemweba nati, Eliya alisa kale. Nomba abantu tabamwishibe nakalya. Bena bamucitile umo balefwaila. Eifyo fine bakacusha no Mwana wa muntu.” 
Elyo abasambi bailuka ukuti, ni pali Yoani Kabatisha epo Yesu alelanda.
Yesu na basambi balya batatu, babwelele kwibumba. Elyo kwaishile umuntu umo, aishile fukama apali Yesu, alamweba ati, 
“We Mfumu, shi wingalangulukilako umwana wandi. Alipena, kabili acula nganshi. Imikufye iyingi alaponena mu mulilo, nangu mu menshi. 
Nacimuleta ku basambi bobe, nomba nabafilwa ukumuposha.” 
Yesu epakwasuka ati, “Mwe nkulo iyabula icisumino, iyaumalala imitima! Bushe ndi nokuba na imwe mpaka lilali? Bushe ndi nokushipikisha ukuba na imwe mpaka lilali? Leteni akalumendo kuno.” 
Elyo Yesu akalipila umupashi wakowela. Awe nao wafuma mu kalumendo, nako ukupola kapola apopene.
Elyo abasambi baisa kuli Yesu, balamwipusha kumbali abati, “Nga ifwe cinshi twacifililwa ukuutamfya?” 
Yesu abasuka ati, “Nico muli ba cisumino cinono. Ndemweba icine cine, amuba ne cisumino icili nga akalubuto ka lubanga, nga kuti mwaeba ulu lupili amuti, ‘Fuma apa selela kulya,’ nalo kuti lwasela. Teti kube nelyo cimo ico mwingafilwa. 
[Nomba tekuti mutamfye iciwa ca uyu musango, kanofye ku mapepo no kufunga ukulya].”
Ilyo Yesu na basambi bali pamo mu Galile, elyo Yesu alabeba ati, “Umwana wa muntu akaposwa mu minwe ya bantu. 
Bakamwipaya, elyo ubushiku bwalenga shitatu akabuuka ku bafwa.” Awe abasambi baikalafye nkumbabulili.
 Cilya Yesu na basambi bakwe bafikile mu musumba wa Kapenamu, bakalonganya wa musonko wa mwi Tempele baishile kuli Petelo, balamwipusha abati, “Bushe kafundisha wenu tasonka musonko we Tempele?” 
Petelo abasuka ati, “Alasonka.” Elyo Petelo aingila mu ŋanda, Yesu ewabalilapo ukumweba ati, “Simoni, iwe uletipo shani? Bushe imfumu sha pano calo ni kuli bani shipoka umusonko no mutuulo? Bushe ni ku bana bashiko nangu ni ku bantu bafye?” 
Petelo ayasuka ati, “Ni ku bantu bafye.” Yesu amweba ati, “Kanshi abana bena tabali nakusonka. 
Nomba te mulandu, pakuti twileka aba bantu bafulwe, iwe akuya kuli bemba. Uye posa ubulobo muli bemba. Isabi walaya balilapo ukuloba, ulyasamune akanwa. Uleya sangamo indalama iyilingene no musonko wa mwi Tempele. Uye ubuule, ubapeele, usonkeleko ine na iwe wine.”
Pa nshita iyo ine, abasambi baishile kuli Yesu, bamwipwisha abati, “Bushe umukalamba pali bonse mu Bufumu bwa mu mulu nani?” 
Yesu epakwita akaice kamo, akeminika na mu lwalala. 
Elyo alabeba ati, “Ndemweba icine cine, nga tamwalwike no kuba ngo twaice, tamwakengile mu Bufumu bwa mu mulu. 
Kanshi uwaicefya no kuba ngaka kaice, eukaba umukalamba pali bonse mu Bufumu bwa mu mulu. 
Umuntu onse uwasekelela akaice ngaka pa mulandu wa ine, ninshi nine asekelela.
“Nomba uwalenga ukuti kamo pali utu utwaice utwasumina muli ine ukubifya, kuti camuwaminapo ukumukulikila mu mukoshi icilibwe icafina icakupelelako no kumuposa petenga muli bemba. 
Bakacimona abantu ba pano calo abalenga abanabo ukubifya! Ukubifya kwena kwaba nokubako, lelo uwalenga umunankwe ukubifya, wena akacimona!
“Nga cakuti icisansa cobe nangu ulukasa lobe efyakulengesha ukubifya, ufiputuleko, ufipose no kutali! Cawamishapo ukwingila mu mweo wa pe na makunkutu, nangu icilema, ukucila ukuposwa mu mulilo wape ne fisansa fibili nangu amakasa yabili. 
Ilinso lyobe nga elyakulengesha ukubifya, ulitonkole, ulifwinte no kutali! Cawamishapo ukwingila mu mweo wa pe ne linso limo, ukucila ukuposwa mu mulilo wa pe na menso yabili.
“Moneni ukuti mwilasulapo nelyo kamo pali utu utwaice. Pantu ndemweba ukuti, bamalaika batuko ababa mu mulu bamonanafye pe na Tata wa mu mulu.
Empty verse
“Bushe imwe kuti mwatilapo shani? Umuntu nga cakuti alikwata impaanga umwanda umo (100), nomba alufyapo imo, bushe tekuti ashe ishi amakumi pabula na pabula (99) pa lupili aye alafwaya iyilubile? 
Ndemweba icine cine, nga cakuti aisanga, ala kuti asansamukisha nganshi pali iyi mpaanga imo, ukucila na pali shilya shimbi amakumi pabula na pabula ishishilubile. 
Eifyo fine na Shinwe wa mulu tafwaya ukuti palubepo kamo pali utu utwaice.
“Munonko nga akulufyanya uye mweba icilubo cakwe uko muli babili mwekafye. Nga akumfwa ninshi mwawikishanya na munonko. 
Lelo nga akaana ukukumfwa ninshi sendako umuntu umo nangu babili, ngefyo Amalembo Yamushilo yatila, ‘Pakuti kube ukupeela umulandu uuli onse, kano kwaba bakambone babili nangu batatu abakushininkisha.’ 
Nga cakuti akaana ukubatesha nabo, lyena twala ku lukuta. Nga akaana no kumfwa ku lukuta, ninshi mumucite nga uushaishiba Lesa nangu kasonkesha.
“Ndemweba icine cine, conse ico mwalesha pano isonde, ninshi na ku mulu caleshiwa. Na conse ico mwasuminisha pano isonde, ninshi na ku mulu casuminishiwa.
“Kabili ndemweba nati, pali imwe babili nga mwasuminishanya pano calo mukulomba icintu, ninshi Tata wa mu mulu akamupeela. 
Pantu uko babili nangu batatu balongana pa mulandu wa ine, ninshi na ine tuli nabo.”
Elyo Petelo aishile kuli Yesu, amwipusha ati, “We Mfumu miku inga ningabelela munyinane uluse nga andufyanya? Bushe kufika pa miku cine lubali?” 
Yesu amwasuka ati, “Ine nshakwebe ukuti, kufika pa miku cine lubali. Lelo ndeti miku amakumi cine lubali imiku cine lubali. 
Eico Ubufumu bwa mu mulu kuti twabupashanya ku mfumu iyalefwaya ukwishiba ifyo abasha baiko babomfeshe indalama shaiko. 
Kuti cilya yatampa ukupitulukamo, bamuletela umusha umo uwamukongwele indalama imyandamishila. 
Nomba ico uyu musha ashikwete ifyakuti afutilepo, imfumu yapingula ukumushitisha pamo no mukashi wakwe na bamwane na fyonse ifyo akwata, pakuti afute pa nkongole. 
Awe umusha amufukamina, alamupapata ati, ‘Mulopwe bengampeelako akashita, nkamubwesesha fyonse.’ 
Awe imfumu yamulangulukila, yamuleka aleya, yasuula na ku nkongole. 
Nomba uyu musha ashifumapofye, akumanya umusha munankwe uwamukongwele indalama umwanda umo. Awe amwikatisha, alamukama na pa mukoshi. Alamweba ati, ‘Mbwesesha ifyo wakongola!’ 
Umusha mubiye amufukamina alamupapata ati, ‘Mpeelako mune akashita, nkakubwesesha.’ 
Lelo wena akaana ukusumina. Amuposa mu cifungo, mpaka akasuke akabweshe inkongole. 
Abasha banankwe pakumona ifyacitika, cabapesha amano. Elyo baima baya shimikila imfumu yabo fyonse ificitike. 
Imfumu yabo epakwita ulya musha kumwakwe. Yamweba aiti, ‘We mubi wa musha we! Ine nalisuulile ku nkongole shobe shonse shilya, ico wampapete. 
Bushe na iwe tawaciba nakubelela umusha mubiyo uluse, nga filya ine nakubelele uluse?’ 
Awe imfumu yafulwa nganshi. Yamuposa mu cifungo umo bali nokumucusha mpaka akabweshe inkongole shakwe shonse. 
Efyo na imwe Tata wa mu mulu akamucita kumfwa nga tamulebeleshanya uluse ne mitima yenu yonse.”
Ilyo Yesu apwile ukusosa aya mashiwi, afumine mu Galile, aile na ku calo ca Yudeya, kwishilya lya mumana wa Yordani. 
Amabumba ya bantu ayakalamba yamukonka, nao kulya kwine alaposha na balwele.
Abafalise bamo baisa kuli Yesu, balamwesha abati, “Bushe calisuminishiwa ukuti umwaume aleke umukashi wakwe pa mulandu cikulufye mulandu?” 
Yesu abasuka ati, “Bushe tamwabelenga ukuti, Lesa uwabumbile abantu pa citendekelo, abumbile umwaume no mwanakashi! 
Kabinge atile, ‘Kanshi eco umwaume ashiila wishi na nyina, no kuminkana no mukashi wakwe, elyo aba babili baba umubili umo.’ 
Kanshi nomba tabali babili, balifye umubili umo. Ico Lesa alundinkanya, umuntu ecilekanya.” 
Abafalise nabo bamwipusha abati, “Nga kanshi cinshi ico Mose atupeelele ili ifunde ilyakuti, umwaume ali nokulemba kalata wakulekelapo umukashi wakwe, epakumutamfya?” 
Yesu abasuka ati, “Ico Mose amupeelele ulusa lwakuleka abakashi benu, mulandu wakumalala kwa mitima yenu. Lelo ukufuma ku citendekelo tacali ifi iyoo. 
Nomba ine ndemweba nati, uwaleka umukashi wakwe, apashili mulandu wa bulalelale, aupa na umbi, ninshi lubembu acita.”
Elyo abasambi bamweba abati, “Kanshi nga efyo caba pakati ka mulume no mukashi, ninshi cawamapo no kukanaupa.” 
Yesu abasuka ati, “Te bonse bengapokelela aya mashiwi, kanofye kubo capeelwa. 
Kwaliba abantu abashaba na maka yakuupa pantu efyo bafyalwa. Bambi ni bamutungwi ico abantu ebabacita ifyo. Bambi bena basala ukukanaupa pa mulandu wa Bufumu bwa mu mulu. Uwingapokelela aya mashiwi, nayapokelele.”
Abantu bamo baletele utwaice kuli Yesu, pakuti atutambalikilepo amaboko no kutupepelako. Nomba abasambi bena balakalipila abantu. 
Yesu ena asosa ati, “Lekeni utwaice twise uko ndi, mwitulesha iyoo. Pantu ababa ngotu twaice, e bene ba Bufumu bwa mu mulu.” 
Elyo atambalikilapo amaboko pa twaice, afumapo alaya.
Elyo kwaishile umuntu umo kuli Yesu, amwipwishe ati, “Kafundisha, fisuma nshi ndi nokucita pakumona umweo wape?” 
Yesu amwasuka ati, “Cinshi ico wanjipushisha pa mulandu wa busuma? Umusuma abafye umo mpo. Nga ulefwaya ukumona umweo ulekonka amafunde.” 
Nao umuntu aipusha ati, “Mafunde nshi?” Yesu amwasuka ati, “Wilaipaya, wilabembuka, wilaiba, wilabepa bufi, 
ulecindika wiso na noko, uletemwa no mubiyo ngefyo waitemwa we mwine.” 
Umulumendo ayasuka Yesu ati, “Ifi fyonse ndafikonka. Nga kanshi finshi fimbi ifyo ndi nokucita?” 
Yesu amwasuka ati, “Nga ulefwaya ukuba uwapwililika, kabiye uye shitisha ifyo wakwata. Upeele ne ndalama ku balanda, lyena ninshi ukakwata icuma mu mulu. Elyo wise unkonke.” 
Awe umulumendo ati omfwe aya mashiwi, aya alelanguluka, pantu ali ne fyuma ifingi.
Elyo Yesu aebele abasambi bakwe ati, “Ndemweba icine cine, cintu cayafya ku wafyuma ukwingila mu Bufumu bwa mu mulu. 
Nakabili ndemweba nati, cayangukapo ingamila ukupula mu linso lya nshindano, ukucila umuntu uwafyuma ukwingila mu Bufumu bwakwa Lesa.”  
Abasambi pakumfwa ifi basunguka nganshi. Balasosa abati, “Nga kanshi nani engapusuka?” 
Yesu abalolesha, abeba ati, “Abantu bena kuti bafilililwafye, lelo Lesa ena tafilwa kantu.”
Elyo Petelo aipusha Yesu ati, “Mona, ifwe twalisha ifyuma fyesu fyonse, twalikukonka. Bushe finshi tukamwenapo?” 
Yesu abeba ati, “Ndemweba icine cine, ilyo fyonse fikaluka cipya cipya, no Mwana wa muntu aisa ikala pa cipuna cakwe icabufumu icacindama, elyo imwe mwe bamukonka, mukekala pa fipuna fyabufumu ikumi limo na fibili. Mukaleputula imilandu ya nko ikumi limo na shibili isha bena Israeli. 
Na onse uwasha amayanda, nangu bamunyina, nangu inkashi, nangu wishi, nangu nyina, nangu abana, nangu amabala, pa mulandu wakukonka ine, akapokelapo pali conse umwanda umo. Elyo akakwata no mweo wape. 
Lelo abengi abantanshi, bakaba abakulekelesha, na bengi abakulekelesha, bakaba e bantanshi.
“Ubufumu bwa mu mulu bwaba ngo mwine ibala, uwafumine lucelocelo kukufwaya abancito abakubomba mwibala lya myangashi. 
Baumfwana na bancito ukubalipila amalipilo ya pa bushiku bumo. Elyo abatuma na kwibala lyakwe ilya myangashi. 
Kabili cilya akasuba kasansama, pa nshita ya 09:00, afuma asanga bambi nabeminina pa lubansa lwa cisankano baleambakalafye. 
Nabo abeba ati, ‘Na imwe kabiyeni kukubomba mwibala lyandi ilya myangashi. Ndeisa mupeela amalipilo ayalingile.’ 
Awe nabo eko baya. Kabili cilya akasuba kafika pakati ka mutwe, pa nshita ya 12:00, na cilya akasuba kasendama, pa nshita ya 15:00, atumako na bambi. 
Cilya akasuba kaya kukuwa, pa nshita ya 17:00, asanga na bambi bemininefye. Abepusha ati, ‘Ngeco mwimininefye pano akasuba konse muleambakalafye cinshi?’ 
Bamwasuka abati, ‘Nici pashili uwakutwingisha incito.’ Abeba ati, ‘Na imwe bene kabiyeni mukubomba mwibala lyandi ilya myangashi.’
“Cilya kwaba icungulo, umwine ibala lya myangashi aeba kangalila wa bancito ati, ‘Ita abancito ubapeele amalipilo yabo. Utampilepo abakulekelesha, elyo ulekeleshe na bacibalilapo.’ 
Abacingila incito cilya akasuba kaba kukuwa, pa nshita ya 17:00, baisa. Cila umo alipilwa amalipilo ya pa bushiku bumo. 
Abacibalilapo ukwingila incito nabo baisa. Balesubila ukulipilwa ukucilapo. Nomba nabo balipilwafye amalipilo ya pa bushiku bumo. 
Cilya balipilwa balailishanya ku mwine ibala lya myangashi abati, 
‘Abo aba pakulekelesha ababombafye insa imo, ebo watulinganya nabo? Nomba ifwe twacululuka mukubomba akasuba konse no kupya ku kasuba!’ 
Umwine ibala pakubasuka aebapo umo ati, ‘Mune nshikufyengele, bushe te malipilo ya pa bushiku bumo twacumfwana nobe? 
Senda amalipilo yobe, akuya. Nine ne mwine ndefwaya ukulipila uyu wakulekelesha ngefyo nkulipile. 
Bushe nshikwete nsambu shakubomfya icuma candi umusango ndefwailamo? Nangu, bushe mufimbilafye pa mulandu wa cikuuku candi?’ 
Eico kanshi abakulekelesha ebakaba abantanshi, elyo abantanshi nabo bakaba abakulekelesha.”
Yesu ali pa bulendo bwakuninika ukuya ku Yerusalemu, asendele abasambi bakwe ikumi limo na babili beka. Mu nshila alabeba ati, 
“Moneni, twalaya ku Yerusalemu, elyo Umwana wa muntu alaya poswa kuli bashimapepo bacindami na bakafundisha bamafunde. Balaya mupingwila ukufwa. 
Balaya muposa mu minwe ya Benafyalo, nabo bakamuseka no kumuma ifikoti no kumutanika pa musalaba. Elyo ubushiku bwalenga shitatu akabuuka ku bafwa.”
Elyo nyina wa bamwana Sebede aishile na bamwane kuli Yesu. Aisa fukama apali Yesu, alamulombako cimo. 
Yesu amwipusha ati, “Finshi ulefwaya?” Nao amweba ati, “Ndelomba ukuti usuminishe abana bandi aba babili ukuti, umo akaleikala ku kulyo kobe, umbi nao ku kuso kobe nga waba Imfumu.” 
Yesu ayasuka ati, “Tamwishibe ico mulelomba. Bushe kuti mwanwena mu lukombo lwamacushi ulo ndi nokunwenamo?” Bamwasuka abati, “Ee, kuti twacita.” 
Yesu abeba ati, “Ee, ukunwa kwena mukanwena mu lukombo lwandi, nomba ukwikala ku kulyo kwandi nangu ku kuso, teine mpeela. Ni Tata eupeela abo afipekanishisha.”
Ilyo abasambi balya bambi ikumi baumfwa ifi, bafulilwa aba bamunyina babili. 
Yesu abeta bonse, alabeba ati, “Mwalishiba ukuti bashamfumu ba Benafyalo balomya ubufumu bwabo, na bakalamba babo nabo babateeka no mucusha. 
Imwe tacili nakuba ifi iyoo. Pali imwe onse uulefwaya ukuba umukalamba, abe ewakumutumika. 
Kabili onse uulefwaya ukuba uwantanshi, ali nokuba umusha wenu. 
Ngefyo no Mwana wa muntu wine taisa pakuti bamutumike, lelo ni kukutumika, no kuleka umweo wakwe pakupususha abengi.”
Cilya Yesu na basambi bakwe balefuma mu Yeriko, ibumba ilikalamba lyalemukonka. 
Impofu shibili ninshi shikele mumbali ya nshila. Ilyo shaumfwa ukuti ni Yesu eulepita, shalapunda ashiti, “We Mfumu, mwana Davidi, shi wingatulangulukilako!” 
Elyo ibumba lyalashikalipila, lyalasheba ukuti shitalale. Lelo shena elyo shacishamo ukupunda ashiti, “We Mfumu, we mwana Davidi, shi wingatulangulukilako!” 
Elyo Yesu aiminina, ashiita, alashipusha ati, “Finshi mulefwaya ukuti mucitile?” 
Shamwasuka ashiti, “We Mfumu tulefwaya ukulalolesha!” 
Yesu uluse lwamwikata, ashikumya na pa menso. Awe apopene shalalolesha, shalamukonka no kumukonka.
Cilya Yesu na basambi bakwe baile balepalama ku Yerusalemu, bafikile na ku Betifage, ku lupili lwa Miolifa. Yesu atuma abasambi babili, 
abeba ati, “Kabiyeni pa mushi ulya pantanshi. Pakwingilafye pene, muleya sanga punda nakulikwa pamo na kamwane. Mubakakule, mubandetele. 
Nomba umo nga alafwaya ukumulesha, mumwebe amuti, ‘Imfumu eilebafwaya, kabili yalababwesha nombalinefye.’ ”
Kanshi ifi fyacitike pakufikilisha ifyasosele kasesema ati,
 “Mwebe umwana mwanakashi Sioni amuti,
Awe abasambi baya citila ngomo Yesu abebele. 
Baleta punda na kamwane. Elyo bayanshikapo insalu shabo na Yesu epo aikala. 
Na bantu ibumba likalamba balayansa insalu shabo mu nshila. Elyo bambi bena balakontaula imisambo ya miti, balayansa mu nshila. 
Amabumba ya bantu abali pantanshi na balemukonka panuma balapunda abati,
Ilyo Yesu aingila mu Yerusalemu, mu musumba onse mwakaba na see ku congo. Abantu balaipusha abati, “Nga uyu nani?” 
Amabumba ya bantu bakonkele Yesu, yalayasuka ayati, “Uyu ni Yesu, kasesema uwafuma ku Nasaleti mu Galile.”
Ilyo Yesu aingile mwi Tempele, atamfishe panse bonse abaleshitamo na baleshitishamo ifintu. Kabili alapenaula amatebulo ya balekabushanya indalama, ne fipuna fya baleshitisha inkunda. 
Abeba ati, “Ala calembwa ukuti, ‘Iŋanda yandi ikalaitwa ukuti ni ŋanda ya mapepo’, lelo imwe muisangwile icifulo ca bapupu!”
Kabili impofu na balemana baisa kuli Yesu mwi Tempele, nao abaposha. 
Nomba bashimapepo bacindami na bakafundisha bamafunde bafulwa nganshi pakumona ifipeshamano acita, elyo no kumfwa uko abaice balepunda mwi Tempele baleti, “Hosana, nakalebalika Mwana Davidi!” 
Epakwipusha Yesu abati, “Bushe tauleumfwa ifyo aba baice balesosa?” Yesu nao abasuka ati, “Ee, nintesha. Nomba bushe tamwabelenga ukuti, ‘Ku tunwa twa twaice no twa kwibele, eko waipekanishisha amalumbo yene yene?’ ” 
Awe afumapo, abasha, aya na ku musumba wa Betani, eko aya sendama.
Ulucelo ilyo Yesu alebwelela ku musumba wa Yerusalemu, insala yamwikete. 
Cilya amona umukunyu umo mumbali ya nshila, eko aya. Asangakofye amabula yeka yeka, takwatwala nangu kamo. Elyo aeba umuti ati, “We muti we, wikatala autwala ifitwalo nakabili!” Awe apopene no mukunyu wauma. 
Abasambi bati bamone ifi, basunguka nganshi. Balasosa abati, “Nga kanshi umukunyu wauma shani apa pene?” 
Yesu abasuka ati, “Ndemweba icine cine, nga namusumina tamuletwishika nelyo panono, kuti mwacita ico nacita ku mukunyu. Kuti mwaeba nolu lupili amuti, ‘Fuma apa, uipose muli bemba’, no kucitika kuti cacitika. 
Nga muli bacisumino, fyonse ifyo mwakulalomba mu mapepo mwakulapeelwa.”
Elyo Yesu aingilile mwi Tempele. Ilyo alefunda abantu, bashimapepo bacindami na bakalamba ba bantu baisa kuli Yesu. Balamwipusha abati, “Bushe ni ku maka nshi ucitilako ifi fintu? Nga uwakupeela aya maka nani?” 
Yesu abasuka ati, “Na ine nalamwipushapo icipusho cimo. Na imwe nga mwayasuka, na ine nalamwebako ukufuma amaka ayo ncitilako ifi fintu. 
Bushe ulubatisho lwakwa Yoani lwafumine kwi? Bushe lwafumine ku mulu, atemwa ku bantu?” Awe balapingushanya abati, “Nga twatila lwafumine ku mulu, ninshi aletweba ati, ‘Ngeco mushamusuminine cinshi?’ 
Conse nga twatila ni ku bantu lwafumine, awe abantu tabatupanye, pantu bonse balishininkisha ukuti Yoani ali ni kasesema.” 
Kanshi epakwasuka Yesu abati, “Awe tatwishibe.” Yesu nao abeba ati, “Kanshi na ine nshamwebe ukufuma amaka ncitilako ifi fintu.”
“Nga imwe kuti mwatilapo shani? Kwaliko umuntu umo uwali na bana abaume babili. Uyu muntu aya ku wamukalamba, amweba ati, ‘We mwana, kabiye kukubomba lelo mwibala lyandi lya myangashi.’ 
Ena ayasuka ati, ‘Awe nshayeko.’ Nomba panuma ashala alanguluka, aya na kukubomba mwibala. 
Kabili uyu muntu aya ku wamwaice, nao amweba cimo cine. Ena amwasuka ati, ‘Ee mukwai, nalaya.’ Lelo taileko iyoo. 
Bushe pali aba babili, uwacitile ifyo wishi alefwaya nani?” Bamwasuka abati, “Wamukalamba.” Yesu abasuka ati, “Ndemweba icine cine, bakasonkesha bamusonko na bacilende balemutangilila ukwingila mu Bufumu bwakwa Lesa. 
Pantu Yoani ilyo aishile kukumulanga inshila yabololoke, tamwamusumine. Lelo bakasonkesha bamusonko na bacilende bena balimusumine. Kabili nelyo mwamwene ifi, awe nalyo line tamwalapile no kusumina Yoani.”
 Yesu ati, “Umfweniko umulumbe na umbi. Kwaliko umuntu uwalimine ibala lya myangashi. Apindako ne linga, aimbilamo ne cakukaminamo umwangashi, akuulilamo no lupungu. Elyo aseekesha ibala lya myangashi ku balimi, ena aima aya pa bulendo. 
Cilya ulwakulobolola ifisabo lwafika, atumako abasha ku balimi, pakuti bese bamupokeleko ifisabo fimo. 
Nomba abalimi bena baikata abasha bakwe. Umo bamupumaula, umbi bamwipaya, elyo umbi nao bamulasaula amabwe. 
Kabili atumako abasha na bambi abengi ukucila pa bantanshi. Nabo bene, abalimi babacita ngefyo bacitile ababiye. 
Pakulekelesha atumako umwana wakwe ati, ‘Wena balaya mucindika.’ 
Lelo abalimi bashimona mwane, balaebana abati, ‘Impyani iyi! Aleni, iseni natuipaye, uleke nifwe tukamubuulile ibala.’ 
Awe bamwikata, bamuposa kunse ye bala lya myangashi, bamwipaya.
“Nomba umwine ibala lya myangashi nga abwela, bushe akesa bacita shani abo balimi?” 
Bayasuka Yesu abati, “Abo bantu babi, umwine ibala akabonaula icabipisha. Akaseekesha ne bala lyakwe ku balimi bambi abakuti balemupeela ifisabo fyakwe pa nshita yakulobolola.” 
Elyo Yesu abeba ati, “Bushe tamwatala amubelenga mu Malembo Yamushilo ayatila,
“Eico ndemweba nati, imwe bakamupoka Ubufumu bwakwa Lesa bakabupeela na ku bantu abacita ubufwayo bwa Mfumu. 
[Umuntu onse uukaponena pali ili libwe, akafunaika, na uo likaponena likamushonaula.]”
Bashimapepo bacindami na Bafalise, pakumfwa iyi milumbe, bailuka ukuti ebo alelandapo. 
Balafwaya ukumwikata, nomba batiina amabumba ya bantu, pantu abantu bena baleti Yesu ni kasesema.
Yesu nakabili abalandile mu milumbe ati, 
“Ubufumu bwa mu mulu kuti twabupalanya ku mfumu iyacitile mwane imitebeto ya bwinga. 
Awe yatuma abasha baiko ukuya eba abalalikwe ku bwinga. Nomba bakaana ukwisako. 
Elyo yatuma abasha bambi aiti, ‘Kebeni abalalikwe amuti, ala nimpekanya imitebeto yandi. Ninjipaya bacilume wa ŋombe ne ŋombe ishaina. Fyonse nafipekanishiwa, isenifye ku bwinga!’ 
Lelo abalalikwe ku bwinga tabasakamene. Umo aya ku mabala yakwe, umbi nao ku fya makwebo yakwe. 
Bambi abalalikwe baikata abasha ba mfumu, balabacusha, babepaya. 
Imfumu yafulwa nganshi. Yatumako ne fita fyaiko, fyaya ipaya filya fipondo, fyafyocela no musumba. 
Elyo imfumu yaeba abasha baiko aiti, ‘Ubwinga nabupekanishiwa, lelo abalalikwe tabalingile. 
Kanshi kabiyeni ku masansa ya misebo, bonse abo mulesanga mubete ku bwinga.’ 
Awe abasha basalanganina mu misebo, balalonganya bonse ababi na basuma. Awe ne ŋanda ya bwinga yaisula abantu.
“Elyo imfumu yaisamo kukumona abalalikwe. Yaisa sangamo umuntu umo ushafwele insalu sha bwinga. 
Elyo yamwipusha aiti, ‘Mune, nga wingile shani muno, ukwabula ukufwala insalu sha bwinga?’ Awe ena alifye tondolo. 
Elyo imfumu yaeba ababomfi aiti, ‘Mukakeni amaboko na molu, mumupose panse mu mfifi, ukukalaba imisowa no kusumanya ameno.’ 
Pantu abetwa bengi, lelo abasalwa banono.”
Elyo Abafalise baile kukupandana amano, pakuti bafwaye umwakumwikatila mu milandile yakwe. 
Awe batuma abasambi babo na bena Herodi kuli Yesu. Bamweba abati, “Kafundisha, twalishiba ukuti uli mufumacumi, ufunda fyonse ifyo Lesa afwaya mu cishinka. Kabili tautiina muntu nelyo umo, pantu tawaba na kapatulula. 
Kanshi twebeko ifyo iwe utontonkanya. Bushe calilinga ukulasonka umusonko kuli Kesalo nangu iyoo?” 
Nomba Yesu ico eshibe imitontonkanishishe yabo ibi, abasuka ati, “Mwe mfundabuteshi mwe! Cinshi ico mulenjesesha? 
Nangeni indalama mupeela ku musonko?” Awe nabo bamuletela imo. 
Elyo Yesu abepusha ati, “Ngoyu balengelepo nefi filembelwepo fyakwani?” 
Nabo bayasuka abati, “Fyakwa Kesalo.” Elyo Yesu abeba ati, “Eyo, kanshi akupeeleni Kesalo, ifyakwa Kesalo. Elyo akupeeleni Lesa, ifyakwa Lesa.” 
Bati bomfwe ifi, awe balapapa. Kanshi epakumusha.
Ubushiku ubo bwine Abasaduki bamo baishile kuli Yesu. Abasaduki bena batila, “Takwaba kushukuka kwa bafwa.” Balaipusha Yesu abati, 
“Kafundisha, Mose asosa ati, ‘Umuntu nga afwa, nomba tafyelepo abana, munyina ali nokuupa mukamfwilwa pakuti afyalileko munyina abana.’ 
Nomba kumwesu kwaliko bamunyina cine lubali, abaume beka beka. Umukalamba wabo ewabalilepo ukuupa, lelo afwa ukwabula ukufyalamo umwana. Epakushila munyina umukashi wakwe. 
Uwabubili no wabutatu nabo bamuupa, nomba nabo lumo lwine, mpakafye bonse cine lubali bafwa ukwabula ukufyalamo abana. 
Elyo pakulekelesha nao umwanakashi asuka afwa. 
Nomba pakushukuka kwa bafwa, bushe umwanakashi akaba umukashi wakwani pali aba bonse cine lubali aupilweko?”
Yesu abasuka ati, “Mwaliluba, pantu tamwaishiba Malembo Yamushilo, nangu amaka yakwa Lesa. 
Pantu ilyo abantu bakashukuka ku bafwa, tabakaleupa nangu ukulaupwa. Lelo bakaba nga bamalaika ba mu mulu. 
Kabinge pa mulandu wakushukuka ku bafwa, bushe tamwabelenga ifyo Lesa umwine amweba ati, 
‘Nine Lesa wakwa Abrahamu, Lesa wakwa Isaki, Lesa wakwa Yakobo?’ Kanshi ni Lesa wa bomi, te Lesa wa bafwa iyoo.” 
Ilyo amabumba yaumfwa ifi, yalapapa imifundile yakwe.
Ilyo Abafalise baumfwile ukuti Yesu aputula Abasaduki umulomo, nabo balilongene. 
Elyo umunabo umo kafundisha wamafunde, alamwesha ati, 
“Kafundisha ifunde ilyacilapo pa mafunde yonse ayakwa Lesa, lifunde nshi?” 
Yesu amwasuka ati, “‘Uletemwa Imfumu Lesa obe no mutima obe onse, no mweo obe onse, na mano yobe yonse.’ 
Ili e funde ilyacila pali yonse, kabili elyakubalilapo. 
Elyo ilyabubili ilyapalana neli line, lyakutila, ‘Uletemwa umubiyo ngefyo waitemwa we mwine.’ 
Pali aya mafunde yabili, epashinta Amafunde yonse ayakwa Mose na fyonse ifyo bakasesema balembele.”
Ilyo acili na Bafalise abalongene, Yesu abepwishe ati, “Nga imwe mutontonkanya shani pali Kristu? Bushe mutila ni mwana ani?” 
Nabo bamwasuka abati, “Ni mwana Davidi.” 
Yesu nao abeba ati, “Nga kanshi Davidi ilyo asanikilwe na Mupashi, amwitile shani ‘Imfumu?’ Ilyo atile ati,
 ‘Imfumu yaeba Imfumu yandi aiti,
Nga kanshi apo Davidi aita Kristu ati ni Mfumu, bushe Kristu kuti aba shani mwane?” 
Awe tapali nangu umo uwakwasukapo. Ukufuma ubo bwine bushiku, tapali nangu umo uwakupama ukwipusha Yesu na fimbi.
Elyo Yesu aebele amabumba ya bantu na basambi bakwe ati, 
“Bakafundisha bamafunde na Bafalise ebabuula amalo yakwa Mose. 
Eico kanshi mulekonka no kucita fyonse ifyo balemweba. Nomba mwilabapashanya mu micitile yabo, pantu tabakonka ifyo bafunda. 
Bakaka ifipe ifyafinisha, batwika na bantu ukusenda pa mabeya yabo. Nomba abene teti batenshemo nelyo panono. 
Ifintu fyonse ifyo bacita, baficitafye pakuti abantu babatambe. Bena pakulanga ukunakila Lesa, mulya bakakila utupande tumo utwa Malembo Yamushilo, uto bakakila pa mpumi na pa maboko, balafikusha nganshi. Elyo ne nsenkebele sha nsalu shabo nasho bashilefya lefyafye. 
Batemwa ifipuna ifyamucinshi pa malila, elyo ne ficindamishepo mu masinagoga. 
Kabili batemwa ukuti abantu balebaposha mu mansa sha fisankano balebeta nokuti, ‘Bakafundisha.’ 
Nomba imwe, mwilaleka abantu balemwita kafundisha, pantu mwakwatafye kafundisha umo, ico imwe bonse muli bwananyina. 
Pano isonde mwilaita nangu umo amuti, ‘Shifwe,’ pantu mwakwatafye Shinwe umo, uwaba mu mulu. 
Mwilaleka nelyo umo alemwita, ‘intungulushi,’ pantu mwakwatafye intungulushi imo, ni Kristu. 
Umukalamba pali imwe bonse, afwile ukuba ewakutumika. 
Pantu onse uuikusha, bakamucefya, no uicefya, bakamusansabalika.
“Mukacimona, mwe bakafundisha bamafunde, na imwe mwe Bafalise, mwe mfundabuteshi! Mwalisalila abantu pakuti beingila mu Bufumu bwa mu mulu. Mwe bene tamwingilamo, elyo mwalesha na bambi abalefwaya ukwingilamo. 
[Mukacimona, mwe bakafundisha bamafunde, na imwe mwe Bafalise, mwe mfundabuteshi! Muliila bamukamfwilwa ifyuma fyabo, kabili mwatemwa ukuilanga mukupepa amapepo ayatali. Mwandi Lesa akamukandisha ukucila!]
“Mukacimona, mwe bakafundisha bamafunde, na imwe mwe Bafalise, mwe mfundabuteshi! Mupwa impanga ne mpanga, pali bemba na pa milundu, pakutifye munashe umo asumine mwipepo lyenu. Nomba ilyo asumina mwipepo lyenu, mulenga nokuti abipishepo no kucila, wakuyafye kukupya mu mulilo wa pe nga imwe!
“Mukacimona, mwe ntungulushi shapofula mwe! Mwe batila amuti, ‘Umuntu uwalapa ati, napali Tempele, ninshi tapali nelyo cimo. Lelo uwalapa ati, napali golide uwa mwi Tempele, wena ninshi ali nokufikilisha umulapo wakwe.’ 
Mwe mpelwamano mwe! Mwe mpofu mwe! Nga icacindamapo cinshi? Bushe ni golide, atemwa Litempele ililenga ukuti golide abe icintu catuulwa kuli Lesa? 
Kabili mutila amuti, ‘Umuntu nga alapa ati, napali ubulambo bwakwa Lesa, ninshi tapali nelyo cimo. Lelo uwalapa ati, napali umutuulo uuli pa bulambo bwakwa Lesa, ninshi ali nokufikilisha umulapo wakwe.’ 
Mwe mpofu mwe! Nga icacindamapo cinshi? Bushe mutuulo, atemwa bulambo bwakwa Lesa ubulenga ukuti umutuulo ube icintu catuulwa kuli Lesa? 
Kanshi uwalapa ati, ‘Napali ubulambo bwakwa Lesa’, ninshi alapa ubulambo bwine na fyonse ifilipo. 
Ilyo umuntu alapa ati, ‘Napali Itempele’, ninshi Litempele alapa, alapa na Lesa wine uwikalamo. 
Kabili ilyo muntu alapa ati, ‘Napali umulu,’ ninshi alapa icipuna cakwa Lesa, alapa na Lesa wine uwikalapo.
 “Mukacimona, mwe bakafundisha bamafunde, na imwe, mwe Bafalise, mwe mfundabuteshi! Mwe batuula Lesa cimo pekumi lyonse, na pa misalufye iyakuwamya ifyakulya. Lelo mwalisuula ukukonka amafunde ayakalamba mu Mafunde yakwa Mose, ayali ngo mulinganya, uluse ne cishinka. Aya e mafunde mwaba nokukonka, elyo na yambi yene tamuli nakuyasuulako. 
Mwe ntungulushi shapofula mwe! Mufwisa akashishi, lelo mucibula ingamila!
“Mukacimona, mwe bakafundisha bamafunde, na imwe mwe Bafalise, mwe mfundabuteshi! Muwamya inkombo ne mbale kunse, lelo mukati mwaisulafye ubulili no bukakashi. 
We mpofu ya Mufalise we! Shitala wamya mukati ka lukombo ne mbale, elyo lyena na kunse kulewama.
“Mukacimona, mwe bakafundisha bamafunde, na imwe mwe Bafalise, mwe mfundabuteshi! Mwaba nge nindi bashingulako impemba, kunse shimoneka ishayemba, lelo mukati mwaisulamo amafupa ya bafwa, na fimbi fyonse ifyakowela. 
Kanshi na imwe kunse mumoneka ku bantu, nga bantu abololoke, lelo mukati mwaisulamo ubufi no bubi bonse.
“Mukacimona, mwe bakafundisha bamafunde, na imwe mwe Bafalise, mwe mfundabuteshi! Mukuulilila inindi sha bakasesema no kuwaminisha inindi sha bantu abololoke. 
Kabili mutila amuti, ‘Ifwe atusangwako, pa nshita ya fikolwe fyesu, awe ifwe nga tatwaiposelemo mukwipaya bakasesema.’ 
Kanshi mwaliishinina ukuti, muli bana ba fipondo fyaipeye bakasesema! 
Aleni kanshi, konkanyenipo mupwishishe umulimo ifikolwe fyenu fyatampile. 
Mwe nsoka mwe, mwe bana ba nsoka mwe! Nga muleti mukapusuka shani ku bupingushi bwakuposwa mu mulilo wape? 
Eico na ine nakulamutumina bakasesema na bamano na bakafundisha bamafunde. Pali aba bamo mwakulabepaya no kubatanika. Bambi bena mwakulaboma ifikoti mu masinagoga no kulabasapika muli uyu musumba na muli uyu. 
Epakuti mukaponenwe ne shamo lyakusumya umulopa wa bakaele mwaipaya pano isonde. Ukufuma pa mfwa ya wakaele Abeli, ukufika na ku mfwa yakwa Sakaria mwana Balakiya, uo mwaipeye mwi Tempele lubali lwa pantanshi ya bulambo bwakwa Lesa. 
Ndemweba icine cine, fyonse ifi fikaponena pa bantu ba ino nkulo.
“Yerusalemu, we Yerusalemu, we wipaya bakasesema no kwipaya ku mabwe inkombe Lesa akutumina! Yangu imiku ubwingi iyo nalefwaya ukulonganya bamwano, nga filya nankoko afukatila tumwane mu mapindo, nomba tawalefwaya. 
Mona, iŋanda yobe ikakushalila icipompa! 
Lelo ndekweba nati, ine tawakamone nakabili, mpaka ilyo ukasosa auti, ‘Napaalwe uyu waisa uo Imfumu yatuma.’ ”
Yesu afumine mwi Tempele. Cilya aleya, abasambi bakwe bapalama, balefwaya ukuti amone ifyo Itempele lyakuulwa. 
Yesu ena abeba ati, “Bushe nifi fikuulwa mulemona? Ndemweba icine cine, tapakashale libwe pa mulu wa libwe libiye. Yakabongololwafye yonse.”
Kabili cilya Yesu ekele pa lupili lwa Miolifa, abasambi balamwipusha ilyo bali nankwe beka, abati, “Twebeko, bushe ifi fintu fikabako lilali? Nga cishibilo nshi cikalanga ilyo ukesa nokuti icalo calapwa?” 
Yesu epakubasuka ati, “Mulecenjela, pakuti umuntu nangu umo ekamubepaika. 
Pantu abengi bakesa balesosa abati, ‘Nine Kristu’ kabili bakabepa abengi. 
Elyo mukalaumfwa inkondo ne ntulubundi sha nkondo, mwikasakamikwa. Ala ifi fintu fili nokucitika, lelo ukupwa kwa calo ninshi takulati. 
Pantu umushobo umo ukemina umushobo ubiye, elyo ne mfumu imo ikemina imfumu ibiye. Kukaba ifipowe ne finkunkuma mu ncende ishalekana lekana. 
Ifi fyonse fikabafye e citendekelo ca macushi. 
Kabili bakamutwala ku bakumucusha no kumwipaya. Elyo ne mishobo yonse ikamupata pa mulandu wa ine. 
Elyo abengi bakasuula ku cisumino cabo. Abantu bakapatana no kulabepeshanya pakuposa umubiye. 
Elyo kukesa bakasesema babufi abengi, bakalabepaika abengi. 
Ico ububi bukafulisha, eico ne citemwiko cakutemwana cikacepa. 
Lelo uukashipikisha mpaka na ku mpela, eukapusuka. 
Kabili iyi Mbila Nsuma ya Bufumu ikatala ikabilwa pano isonde ponse, pakuti ipeele bukambone bwakushinina abantu ba mishobo yonse, elyo no kupwa kwa calo kukesa.
 “Kanshi ilyo mukamona umupamba wabonaushi uo kasesema Daniele alandapo uli mwi Tempele, ‘uulebelenga naeluke’, 
elyo abakaba mu Yudeya bakafulumukile ku mpili. 
Uukaba pa mutenge wa ŋanda yakwe, ekeka kukuya buula ifintu fyakwe mu ŋanda. 
Uukaba mwibala, ekabwela kukubuula insalu shakwe. 
We shamo we ku banakashi abakaba pabukulu, na bakalaonsha abana muli shilya nshiku! 
Mulelomba Lesa ukuti mwikafulumuka mu nshita yampepo, nangu pa bushiku bwe Sabata. 
Pantu ukufumafye apo Lesa abumbile isonde ukufika na pali nomba, tapatala apaba, kabili takwakatale akuba ubucushi ubwabipisha ngobo. 
Kabili Lesa akaanacefyako isho nshiku, nga tekuti kube umuntu nangu umo uwingapusuka. Lelo pa mulandu wa basalwa bakwe, isho nshiku Lesa alishicefyako.
“Eico kanshi, umo nga amweba ati, ‘Moneni Kristu uyu ali kuno!’ nangu ‘Ulya ali kulya!’ mwikasumina. 
Pantu kukamoneka ba Kristu babufi na bakasesema babufi. Bakalacita ifishibilo ne finjelengwe, ifyakuti bengabepaikilako na basalwa bene nga cingacitika. 
Kanshi imwe namusokako libela.
“Eico nga bamweba abati, ‘Ala Kristu ulya mu matololo!’ mwikayako. Nangu nga batila, ‘Ala Kristu ulya ali mukati ka ŋanda!’ Mwikasumina. 
Pantu nga filya umwele wa mfula utula ku kabanga wabyatila na ku masamba, efyo ne mishile ya Mwana wa muntu ikaba.
“Uko konse ukuba icitumbi, eko na makubi yalongana.
 “Ubucushi bwa nshiku shilya bukatila nga bwapita, apopene akasuba kakafiita, umweshi nao ukaleka ukubalika. Intanda nasho shikapona ku mulu na maka ya ku mulu yakatenkana. 
Elyo ku mulu kukamoneka icakwishibilako Umwana wa muntu, na bantu ba pano calo bakaililila ubulanda. Elyo bakamona Umwana wa muntu uko aleisa mu makumbi na maka no bucindami nganshi. 
Elyo akatuma bamalaika bakwe ne penga ilya ciunda icikalamba, kukulonganika abasalwa bakwe ukufuma mu tupinda tonse tune twa pano isonde. Ukufuma uko umulu watendekela, ukufika noko wapelela.
“Kanshi ku mukunyu eko musambilile. Imisambo yauko itila nga yapuka ululembelya, ninshi mwaishiba ukuti amainsa yali mupepi. 
Eifyo fine na imwe nga mwamona ifi fintu fyonse fyalacitika, ninshi mukeshibe ukuti Kristu ali mupepi, alifye pa mwinshi. 
Ndemweba icine cine ukuti, ino nkulo tayakapite, ninshi ifi fintu fyonse fyalicitika. 
Umulu ne calo fikapita, lelo amashiwi yandi yena tayakapite iyoo.”
“Lelo tapaba uwaishiba ilyo ubo bushiku bukafika, nangu ni nshita ine. Bamalaika ba mu mulu tabaishiba, nangufye Umwana taishiba, kanofye Tata eka ewaishiba. 
Kanshi nga filya cali mu nshiku shakwa Noa, efyo cikaba nelyo Umwana wa muntu akesa. 
Ilyo ilyeshi talilati lise, abantu balelya no kunwa balenwa, baleupa no kuupwa, mpaka no kufikafye ku bushiku Noa aingile mu cibwato. 
Abantu tabaenekele nelyo cimo mpaka ilyeshi lyaisa balofya bonse. Ifyo fine efyo cikaba na pa nshita ya kwisa kwa Mwana wa muntu. 
Abaume babili bakaba mwibala, umo akasendwapo, umubiye akashala. 
Abanakashi babili bakalapela ku libwe, umo akasendwapo, umubiye akashala. 
Kanshi mulelola, pantu tamwaishiba ubushiku Imfumu yenu ikeshilapo. 
Cena ici muli nokushininkisha ukuti, umwine ŋanda nga cakuti aishiba inshita ya bushiku ilyo umupupu aleishilapo, ala kuti alalola, tekuti aleke umupupu amwingilile ebe mu ŋanda yakwe. 
Eico na imwe kanshi muli nokuba abaiteyanya, pantu Umwana wa muntu akesa pa nshita mushenekele.
“Bushe ali kwi umusha wacishinka, kabili uwamano, uwakuti shikulu wakwe amupeela ukwangalila abanankwe, alebapeela icakulya pa nshita iyilingile? 
Alishuka uyu musha, uo shikulu wakwe akasanga alebombela umo mwine. 
Ndemweba icine cine, shikulu wakwe akamucita kangalila wa fyuma fyakwe fyonse. 
Lelo umusha umuwelewele, ena nga atila ati, ‘Shikulu akokola ukubwela,’ 
elyo atendeka ukulapuma abasha banankwe no kulalya no kunwa na bacakolwa. 
Ala shikulu wa uyu musha akesa pa bushiku ashenekele, pa nshita ashishibe. 
Shikulu wakwe akamukanda, akamuposa uko akaya cimona pamo ne mfundabuteshi. Ekukaba imisowa no kusumanya ameno.
“Ubufumu bwa mu mulu kuti twabupashanya ku bakashana ikumi limo. Batile bashibuula ifisaniko fyabo, baya balekonkela shibwinga. 
Kanshi aba basano ni mpelwamano, elyo basano nabo bena bamano. 
Abakashana impelwamano bena basenda ifisaniko fyabo, ukwabula ukusenda amafuta. 
Abamano bena basenda ifisaniko fyabo, na mafuta mu misashi yabo. 
Nomba ico shibwinga akokola ukwisa, awe balashipula bonse, basuka bapona mu tulo.
“Nomba ubushiku pakati baumfwa utupundu ukuti, ‘Shibwinga uyo aisa, kamusengeleni.’ 
Elyo abakashana bonse babuuka balayasha ne fisaniko fyabo. 
Abakashana impelwamano balaeba abamano abati, ‘Tupeniko amafuta, pantu ifwe ifisaniko fyesu fyalashima.’ 
Abamano babasuka abati, ‘Awe, tayakumane bonse ifwe na imwe. Kabiyenifye ku bashitisha amafuta, eko muyeishitila.’ 
Ilyo abakashana impelwamano baleya kukushita, awe na shibwinga ashala afika. Elyo abakashana bamano abaipekenye epakwingila pamo na shibwinga mu ŋanda ya bwinga. Awe ne ciibi baisalako.
“Elyo panuma abakashana balya bambi nabo baisa. Balasosa abati, ‘Mukwai! Mukwai! Shitwiswileniko!’ 
Nao shibwinga abasuka ati, ‘Cine cine ndemweba, imwe nshimwishibe.’ 
Kanshi muleikala abaibukila, pantu tamwaishiba ubushiku nangu inshita.”
Kabili Yesu alabeba ati, “Kanshi caba ngo muntu uuleya pa bulendo, atala aita abasha bakwe, abaseekesha ne fyuma fyakwe fyonse. 
Umo amupeela indalama amakana yasano, umbi amakana yabili, umbi nao amupeela ikana limo. Abapeela ukulingana na maka yabo. Epakwima aya na pa bulendo. 
Umuntu uwapokele indalama amakana yasano, alashibomfya apopene, amwenapo na shimbi amakana yasano. 
Elyo uwapokele indalama amakana yabili, nao acita ifyo fine, amwenapo na shimbi amakana yabili. 
Nomba uwapokele indalama ikana limo, wena aimba icilindi mu mushili, emo afisa indalama shakwa shikulu wakwe.
“Elyo pa nshita ntali shikulu wa abo basha asuka abwela. Aita na basha bakwe ukuti balondolole ifyo babomfya icuma cakwe. 
Uwapokele indalama amakana yasano aisa, aletelapo na shimbi amakana yasano. Asosa ati, ‘Shikulu, mwanseekeshe indalama amakana yasano, moneni nimwenapo na shimbi amakana yasano.’ 
Shikulu wakwe amweba ati, ‘Eya mwandi mwabombeni, we musha musuma, kabili uwacishinka! Walanga pa fintu ifinono ukuti uli wacishinka, na ine nalakupa ukwangalila ifingi. Kanshi isa wingile mulesansamuka pamo na sokulu.’ 
Elyo uwapokele indalama amakana yabili nao aisa. Alasosa ati, ‘Shikulu, ine mwanseekeshe indalama amakana yabili, moneni nimwenapo na shimbi amakana yabili.’ 
Shikulu wakwe amweba ati, ‘Eya mwandi, mwabombeni, we musha musuma kabili uwacishinka! Walanga pa fintu ifinono ukuti uli wacishinka, na ine nalakupa ukwangalila ifingi. Kanshi isa wingile mulesansamuka pamo na sokulu.’ 
Elyo paisa no wapokele indalama ikana limo. Alasosa ati, ‘Shikulu, iwe nalikwishiba ukuti uli muntu uwayafya, useepa noko ushatanda, ututila ne fisabo ushabyala. 
Kanshi eco natiinine, epakufisa indalama shobe mu mushili! Ala icuma cobe ici, buula.’ 
Lelo Shikulu wakwe ena amwasuka ati, ‘We musha mubi we! Bushe iwe niwe waishiba ukuti nseepa uko nshatanda, kabili ntutila ne fisabo nshabyala? 
Shikanshi nga wabikile indalama kulya babikisha indalama, pakuti ilyo nabwela naisa fumyako na kambikilapo. 
Kanshi mupokeni indalama, mupeele uyo akwete indalama amakana ikumi limo. 
Pantu umuntu onse uwakwata, akapeelelwapo na fimbi, pakuti akwate ifingi. Lelo uushakwata, bakamupoka noto akwata. 
Nomba ici cinangwa camusha ciposeni kunse mu mfifi emwakulaba imisowa no kusumanya ameno.’
“Ilyo Umwana wa muntu akesa no bucindami bwakwe, ali na bamalaika bakwe bonse, elyo akekala pa cipuna cakwe icabufumu. 
Elyo bakalonganika abantu ba mishobo yonse pantu ali. Elyo akalapatulula abantu nga filya kacema apatulula impaanga pakushifumya ku mbushi. 
Akabika impaanga ku kulyo, imbushi shena ku kuso. 
Elyo Imfumu ikeba abali ku kulyo aiti, ‘Iseni imwe, mwebo Tata asenamina! Iseni mukwate ubufumu ubo Tata amuteyanishisha ukufumafye apo isonde lyatendekele. 
Pantu ilyo nali ne nsala, imwe mwalimpeeleko icakulya. Ilyo nali ne cilaka, imwe mwalimpeeleko amenshi yakunwa. Ilyo nali umweni, imwe mwalimpokelele. 
Ilyo nshakwete cakufwala, imwe mwalimpeele icakufwala. Ilyo nali umulwele, mwalimpempwile, nelyo nali mu cifungo mwalishile kukumona.’ 
Elyo abantu abololoke bakamwasuka abati, ‘We Mfumu, nga ni lilali twakumwene uli ne nsala, twakupeela icakulya, nangu ilyo wali ne cilaka, twakupeela amenshi yakunwa? 
Ni lilali twakumwene umweni, twakupokelela, nangu ilyo ushakwete cakufwala, na ifwe twakupeela icakufwala? 
Ni lilali wali umulwele, nangu mu cifungo, na ifwe twaisa kupempula?’ 
Imfumu elyo ikabasuka aiti, ‘Ndemweba icine cine, ukuti lyonse ilyo mwakumbuswike munyinane umo, nangu engacepa shani, ninshi nine wine mwakumbuswike.’
“Elyo Imfumu ikeba abali ku kuso aiti, ‘Fumeni apa, mwebalapishiwa! Kabiyeni ku mulilo wape, uo bapekanishisha Ciwa ne fiwa finankwe! 
Pantu nali ne nsala, imwe tamwampeeleko icakulya. Nali ne cilaka, imwe tamwampeeleko amenshi yakunwa. 
Ilyo nali umweni, imwe tamwampokelele. Ilyo nshakwete cakufwala, imwe tamwampeele cakufwala. Nali umulwele, nali na mu cifungo, imwe tamwampempwile.’ 
Elyo nabo bakasuka abati, ‘We Mfumu nga ni lilali twakumwene uli ne nsala, nangu uli ne cilaka, nangu umweni, nangu taukwete na cakufwala, nangu umulwele, nangu mu cifungo, na ifwe twakaana ukukwafwa?’ 
Imfumu ikabasuka ati, ‘Ndemweba icine cine, lyonse ilyo mwakeene ukwafwilisha umo pali aba nangu engacepesha shani, ninshi nine mwakeene ukwafwa.’ 
Elyo aba bakaya kukucula kwape, abololoke bena bakaya ku mweo wape.”
Ilyo Yesu apwile ukulanda fyonse ifi, elyo aebele abasambi bakwe ati, 
“Namwishiba ukuti kwashalafye inshiku shibili, ninshi twaingila mu nshikunkulu ye Pasaka. Elyo Umwana wa muntu bakamuposa pakuti bamutanike.” 
Kanshi bashimapepo bacindami na bakalamba ba bantu baya longana kwisano kwa Shimapepo mukalamba, uo baleti Kayafa. 
Balaumfwana pafyo bengekata Yesu mu bucenjeshi no kumwipaya. 
Balasosa abati, “Awe mu nshikunkulu mwena temo, epali kwaisa buuka icimfulunganya mu bantu.”
Yesu ali mu Betani mu ŋanda yakwa Simoni Wafibashi. 
Ilyo ali pakulya, mwaisa umwanakashi nasenda ibotolo umwali amafuta aya cena cisuma, aya mutengo ukalamba nganshi. Uyu mwanakashi akonkomwena na mafuta pa mutwe wakwa Yesu. 
Abasambi bati bamone ifi, bafulwa, balasosa abati, “Ngobu bonaushi bwalola mwi? 
Aya mafuta nga kuti bashitisha pa ndalama ishingi nganshi, elyo bashipeela na ku balanda.” 
Yesu ena ico eshibe ifyo balelanda, abeba ati, “Nga cinshi mwalasakamikila uyu mwanakashi? Ala namombela umulimo uusuma nganshi. 
Abalanda bena mwakulaba nabo lyonse, lelo ine tatwakabe na imwe lyonse. 
Uyu mwanakashi pakukonkomwena amafuta pa mubili wandi, ala alepekanya ukushiikwa kwandi. 
Ndemweba icine cine, konse uko bakalashimika Imbila Nsuma pano isonde ponse, bakalashimika ne fyacita uyu mwanakashi pakumwibukisha.”
Elyo umo pa basole ikumi limo na babili, uo baleita Yuda wa ku Kelyoti, aimine aile kuli bashimapepo bacindami. 
Alabepusha ati, “Bushe mukampeela nshi nga cakuti namuletela Yesu pakuti mumwikate?” Nabo epakumupendela indalama sha silifa amakumi yatatu (30), bamupeela. 
Awe ukufuma palya pene Yuda alafwailishafye inshita ingalinga ukumuposelapo.
Pa bushiku bwakubalilapo ubwakulyamo Imikate Iyishatutumuka, abasambi baishile kuli Yesu bamwipusha abati, “Bushe ni kwi ulefwaya tuye tukupekanishishe ukwakulila Ipasaka?” 
Yesu abasuka ati, “Kabiyeni kuli kampanda ulya mu musumba. Mumwebe amuti, ‘Kafundisha atila, inshita yandi naipalama. Ni kumobe eko ndeliila Ipasaka, pamo na basambi bandi.’ ” 
Awe abasambi bacita fyonse ngomo Yesu abebele, bapekanya ne Pasaka.
Cilya kwaba icungulo, Yesu na basole ikumi limo na babili baandama pakulya. 
Ilyo bacili pakulya, Yesu asosa ati, “Ndemweba icine cine, umo pali imwe alamposa ku balwani.” 
Nabo baikatwa no bulanda, balaipusha Yesu umo umo abati, “Ndesubila teine we Mfumu?” 
Yesu ayasuka ati, “Uo nalatumpika nankwe pamo iminwe mu mbale, eulemposa. 
Ukuba kwena Umwana wa muntu alaya kukufwa, ngomo calembelwa. Lelo umuntu uwalaposa Umwana wa muntu, ena alishama. Uyu muntu akaanafyalwa nga kuti camuwamina.” 
Yuda uwali nokumuposa nao aipusha ati, “Kwena teine we Kafundisha?” Yesu amwasuka ati, “Eya, wailandila we mwine.”
Ilyo bali pakulya, Yesu abuulile umukate, atashishe Lesa, aumokawile, apeele na basambi bakwe ati, “Buuleni mulye. Uyu mubili wandi.” 
Elyo abuula ulukombo, atasha Lesa, abapeela ati, “Nwenimo bonse. 
Pantu uyu mulopa wandi uwa cipangano, uulesuumina pa bengi kukubafumisha ifyabubifi fyabo. 
Ndemweba nshakanwe nakabili ifya ku fisabo fya myangashi, mpaka no bushiku bulya ilyo nkanwa na imwe umwangashi upya mu Bufumu bwakwa Tata.” 
Elyo cilya bapwa ukwimba ulwimbo, bafumamo baya na ku lupili lwa Miolifa.
 Kabili Yesu elyo abebele ati, “Muli buno bushiku, imwe bonse mulembutuka. Pantu calembwa ukuti, ‘Nkakoma kacema no mukuni wa mpaanga ukapashika.’ 
Nomba ilyo nkabuuka ku bafwa nkamutangilila ku Galile.” 
Elyo Petelo ayankula ati, “Nangufye bonse balekubutuka, awe ine iyoo nshakubutuke.” 
Yesu amweba ati, “Ndekweba icine cine, lelo line buno bwine bushiku ilyo mukolwe talalila, ninshi iwe naunkaana imiku itatu.” 
Petelo nao amwasuka ati, “Ine nshakukaane nakalya, nga kufwa tulefwa nobe.” Na basambi bambi bonse nabo balasosafye cimo cine.
Elyo Yesu aile na basambi bakwe ku ncende iyo beta, Getisemani. Abebele ati, “Ikaleni pano, natala naya kulya kukupepa.” 
Asendapo Petelo na bamwana Sebede babili, aya nabo. Elyo atampa ukumoneka uwasakamikwa, kabili uwabulanda. 
Elyo aeba abasambi bakwe ati, “Ine umutima wandi waikatwa no bulanda ni cikangafye mfwe. Shaleni pano, mulelola pamo na ine.” 
Awe ati endeleleko cinono akatalamukila, awa panshi ubukupeme. Alapepa ati, “Tata wandi, mpokololako kuli ubu bucushi, nga nacilinga. Lelo ifyo ine ndefwaya tefyo, kano ifyo iwe ulefwaya.” 
Kabinge abwelela ku basambi bakwe, asanga bali mu tulo. Elyo aeba Petelo ati, “Yangu mwe bantu mwe, bushe mwafilwafye ukulola na ine insa imofye? 
Mulelola, no kupepa mulepepa, epakukanawila mu ntunko. Umutima wena ulefwaya, lelo umubili wena naunakuka.” 
Kabili Yesu abwelelamo kukupepa umuku wabubili. Alapepa ati, “Tata wandi, nga cakuti teti umpokololeko kuli ubu bucushi, kanofye ncule, cisuma cita ico ulefwaya.” 
Nakabili abwelela ku basambi, asanga bali mu tulo, pantu amenso yabo nayekatwa ku tulo. 
Nakabili Yesu abasha aya kukupepa umuku wabutatu, alasosafye amashiwi yamo yene. 
Elyo abwelela ku basambi, abeba ati, “Bushe kanshi na nomba mucili mu tulo, muletuusha? Moneni nomba inshita yapalama, ilyo Umwana wa muntu alaposwa mu minwe ya bantu babi. 
Imeni, natuleya, uwakumposa alafika.”
Ilyo Yesu acili alelanda, Yuda, umo uwa pa basole ikumi limo na babili, alifikile. Ali ne bumba lya bantu ilikalamba, nabaipangasha impaanga ne nkonto, bafuma kuli bashimapepo bacindami na bakalamba ba bantu. 
Uwakuposa Yesu wena, ninshi nabapeela icishibilo ati, “Uo nalaya tomona pakumuposha, euyo wine, mumwikate.” 
Apopene cilya Yuda afika, alungama kuli Yesu, asosa ati, “Mwapoleni Kafundisha!” Elyo amutomona. 
Yesu amweba ati, “Mune ale cita ico wishiile!” Awe abantu Yuda ali nabo bapalama, bafukukila na Yesu, bamwikata. 
Elyo umo pa bali na Yesu, asomona ulupanga, akoma umusha wakwa Shimapepo mukalamba, amusempako ukutwi. 
Yesu wena amweba ati, “Bwesesha ulupanga lobe mu citubo, pantu bonse ababomfya ulupanga, ni ku lupanga bakafwa. 
Bushe iwe uleti tekuti nombe Tata angafweko? Ala kuti apopene atuma imilalo ya bamalaika ukucila amabumba ikumi limo na yabili. 
Nga kanshi ifyalembwa mu Malembo Yamushilo ukuti fili nokucitika, kuti fyafikilishiwa shani?” 
Elyo pa nshita ine iyo, Yesu alaeba ibumba ati, “Bushe ine ndi cipondo pakuti mwise ne mpanga ne nkonto kukunjikata? Inshiku shonse naleikala mwi Tempele ndefunda, nokuti munjikate iyoo. 
Lelo ifi fyonse fyalacitika, epakuti ifyalemba bakasesema fifikilishiwe.” Elyo abasambi bamusha eka, bafulumuka.
Abaikete Yesu epakumutwala kuli Kayafa, Shimapepo mukalamba, ukwalongene bakafundisha bamafunde na bakalamba. 
Petelo wena alekonka lutonuma, asuka afika na mu lubansa lwe sano lyakwa Shimapepo mukalamba. Aingila mukati, aikala na pali ifita fye Tempele, pakuti amone uko umulandu ulepelela. 
Bashimapepo bacindami bonse na bashicilye bene bonse balafwailisha bukambone bwabufi, pakuti bapingwilepo Yesu ukufwa. 
Lelo bafilililwafye, nangu kwaishile bakambone babufi abengi. Awe kwasuka kwaisa bakambone babili. 
Balasosa abati, “Uyu muntu aletila, nalikwata amaka yakubongolole Tempele, kabili kuti nalikuula pa nshiku shitatu.” 
Shimapepo mukalamba elyo aiminina, aipusha Yesu ati, “Tauleyasuka nelyo cimo? Ngeyi milandu yonse aba bantu balekwebelela?” 
Nomba Yesu ena aikalafye tondolo. Elyo Shimapepo mukalamba aeba Yesu ati, “Nakweba na pali Lesa wamweo, twebe nga niwe Kristu Umwana wakwa Lesa.” 
Yesu amwasuka ati, “Ee, nausosa. Kabili ndemweba ukuti, ukufuma pali nomba mukamona Umwana wa muntu naikala lwa ku kulyo kwa Mwine wa maka yonse. Elyo mukamona noko aleisa pa makumbi ya mu mulu!” 
Elyo Shimapepo mukalamba alepula insalu shakwe, ati nokuti, “Asaalula Lesa! Bushe cinshi tulefwaila bakambone na bambi? Mwayumfwila mwe bene ifyo asaalula Lesa. 
Bushe imwe muletipo shani?” Bayasuka abati, “Alingilefye ukufwa.” 
Elyo balasaka Yesu amate pa menso, balemuma ne fimfunshi. 
Bambi balamutoba amapi baleti, “Kristu, sesema, nani wakuma?”
Kanshi Petelo ena aikele panse pa lubansa, elyo umukashana umubomfi aishile apo ali. Amweba ati, “Na iwe waciba na Yesu umwina Galile.” 
Awe Petelo akaana pa menso ya bantu bonse ati, “Ine nshishibe ico ulelandapo.” 
Elyo Petelo afuma mu lubansa aya ku mpongolo. Umukashana umubomfi umbi amumona, alaeba na bantu abalipo ati, “Uyu muntu nao baciba na Yesu umwina Nasaleti.” 
Awe nakabili Petelo akaana, alapa no kulapa ati, “Ine nshimwishibe uyo muntu.” 
Cilya papita akashita, abemininepo bapalama apali Petelo, balamweba abati, “Cine cine uli munabo, pantu ne milandile yobe ine nayo ya bena Galile.” 
Elyo Petelo atampa ukulaitipwila, alapa no kulapa ati, “Ine uyo muntu nshimwishibe iyoo!” Awe apopene na mukolwe alila no kulila. 
Elyo Petelo aibukisha ifyo Yesu acimweba ati, “Ilyo mukolwe talalila, ninshi iwe naunkaana imiku itatu.” Elyo afumina panse alila nganshi.
Ilyo bwaca, bashimapepo bacindami bonse na bakalamba ba bantu batekele icilye, bapingushenye ukuti Yesu ali nokufwa. 
Awe bamukaka, bamusenda, bamutwala na ku mulashi Pilato.
Elyo Yuda uwaposele Yesu, ati amone ukuti bamupingwila ukufwa, alalanguluka. Abwesesha bashimapepo bacindami na bakalamba indalama sha silifa amakumi yatatu (30). 
Abeba ati, “Nimbifya pakulenga ukuti bepaye umuntu uwakaele!” Nabo bayasuka abati, “Bushe ifwe uyo mulandu wesu? Uyo mulandu obe we mwine!” 
Yuda epakuya posa indalama mwi Tempele. Elyo afumako, ayaikulika. 
Bashimapepo bacindami batola indalama abati, “Ishi ni ndalama shamisoka, amafunde yesu yalilesha ukushibika mu cipao ce Tempele.” 
Kanshi bati bapingushanye, babuula indalama, bashitamo ibala lya muntu uwalebumba inongo, umwakuti baleshiika abeni. 
Eico ukufika na lelo ili bala balita, “Ibala lyamisoka.” 
Kanshi epakufikilishiwa ifyo kasesema Yeremia asosele ati, “Babuulile indalama sha silifa amakumi yatatu (30) e mutengo abena Israeli bamo bamushitishishepo. 
Elyo bashitamo ibala lyakwa kabumba wa nongo, ngomo Imfumu yanjebele.”
Elyo baletele Yesu ku mulashi. Umulashi amwipusha ati, “Bushe iwe niwe mfumu ya Bayuda?” Yesu amwasuka ati, “Nausosa.” 
Nomba ilyo bashimapepo bacindami na bakalamba balamwebelela ifintu, awe Yesu wena tewakwasukapo kantu. 
Elyo Pilato aipusha Yesu ati, “Bushe tauleumfwa ifintu bwingi balekwebelela?” Lelo Yesu wena no kwasuka nakalya. 
Awe umulashi asunguka nganshi, pakumona ukuti Yesu taswikepo nelyo cimo pa fintu balemwebelela.
Nomba cila nshikunkulu ya Cakucilila iye Pasaka, lyonse umulashi abelele ukubakakwilapo umufungwa umo, uo abantu balefwaya. 
Kanshi pali iyo nshita kwaliko umufungwa umo ishina lyakwe Balaba uwaishibikwe nganshi kuli buntalamisoka. 
Ilyo abantu balongana, Pilato alabepusha ati, “Bushe nani uo mulefwaya ukuti mukakwile, Balaba nangu Yesu uo batila Kristu?” 
Pantu Pilato alishibe ukuti, ni ku mufimbilafye bamuletele Yesu. 
Nomba ilyo Pilato ekele pa cipuna cakupingwilapo imilandu, umukashi amutumina amashiwi yakumweba ati, “Wiibika mu mulandu wa uyo muntu wakaele. Pantu lelo ubushiku mu ciloto nacicula nganshi pa mulandu wakwe.” 
Lelo bashimapepo bacindami na bakalamba bena balasokawila ibumba lya bantu ukuti babakakwile Balaba, Yesu ena bamwipaye. 
Umulashi abepusha ati, “Pali aba babili, bushe nani mulefwaya ukuti mukakwilepo?” Bayasuka abati, “Ni Balaba!” 
Pilato abepusha ati, “Nga kanshi ndecita shani Yesu uo batila Kristu?” Bonse bayasuka abati, “Mutanikenifye!” 
Pilato nao ati, “Nga kanshi cinshi ico abifya?” Nabo elyo bacishamo ukupunda abati, “Mutanikenifye!” 
Pilato ashimona ukuti aleicushafye, kabili limbi palabuuka impasase, abuula amenshi, alasamba iminwe pa cinso ce bumba. Asosa ati, “Ine nshilimo mu mfwa ya uyu muntu! Mulandu wenu mwe bene!” 
Elyo abantu bonse bayasuka abati, “Ee, umulandu wa mfwa yakwe ube pali ifwe na pa bana besu!” 
Elyo Pilato abakakwila Balaba. Abeba no kuma Yesu ifikoti, elyo abalubwila ukuti baye mutanika.
Elyo ifita fya mulashi fyatwele Yesu mukati ka lubansa lwa kwisano. Fyalonganike ne mpuka yonse ya fita, fyamushinguluka. 
Fyamufula insalu shakwe, fyamufwika no mwingila uwakashika. 
Elyo fyalema iŋana ya myunga, fyamufwika ku mutwe. Kabili fyamufumbatika itete ku kulyo. Elyo fyalamufukamina, fyalamupumya, fileti, “Tupole mulopwe, we mfumu ya Bayuda!” 
Kabinge fyalamusaka amate, elyo fyabuula itete fyalamufupaula ku mutwe. 
Cilya fyaleka ukumupumya, fyamufula insalu yakashika, fyamufwika ne nsalu shakwe. Elyo fyamusenda, fyamutwala na kukumutanika.
Ilyo baleya, mu nshila bakumenye umuntu umwina Kurene, ishina lyakwe ni Simoni, eo bapatikishe ukuti asendeleko Yesu umusalaba. 
Elyo basuka bafika na pa ncende iyo beta Gologota, emukutila, “Pa cipanga.” 
Elyo bapeela Yesu umwangashi uo basanshishemo indusha ukuti anwe, lelo ati amyangeko, akaana ukunwa.
 Cilya bamutanika, elyo balapendula pakwakana ifyakufwala fyakwe. 
Elyo baikala panshi kulya kwine, balamulinda. 
Lwa pa mulu wa mutwe wakwe ku cimuti ca musalaba, babikapo icalembwapo umulandu balemwipailapo ukuti, “Uyu ni Yesu Imfumu ya Bayuda.” 
Elyo batanikapo ne fipondo fibili, cimo ku kulyo, cimbi naco ku kuso.
 Kanshi abantu abalepitapo, balemutuka, balekunta ne mitwe baleti, 
“Eya! Teiwe waleti nkabongolola Itempele, elyo nkalikuula mu nshiku shitatu! Kanshi ipusushe we mwine, nga uli Mwana wakwa Lesa, ika pa musalaba!” 
Mu musango umo wine bashimapepo bacindami, bakafundisha bamafunde na bakalamba nabo balamuseka. 
Balesosa baleti, “Alepususha bambi, nomba afilwa ukuipususha umwine! Apo ni Mfumu ya bena Israeli, naike ukufuma pa musalaba, uleke tusumine! 
Atetekela muli Lesa, kanshi Lesa kamupusushe nga alimutemwa, kabili aleti ndi Mwana wakwa Lesa!” 
Ne fipondo filya ifyatanikwe nankwe, nafyo fyalamusaalula.
Cilya akasuba kafika pakati ka mutwe pa nshita ya 12:00, imfifi yakupile icalo conse, ukufikafye na lilya kasendama pa nshita ya 15:00. 
Elyo lilya akasuba kasendama pa nshita ya 15:00, Yesu apunda ne shiwi likalamba ati, “Eloi, Eloi lama sabakatani?” Ekutila, “Lesa wandi, Lesa wandi, cinshi wandekelesesha?” 
Elyo abantu bamo abaiminine mupepi baumfwa ifi, balasosa abati, “Uyu muntu aleita Eliya!” 
Elyo umo abutuka ayabuula umwepu. Autumpika mu mwangashi uwakantuka. Elyo autunga kwitete, amutambika ukuti anwe. 
Bambi bena balasosa abati, “Pembeleni, lekeni tumone nga Eliya alaisa mupususha!” 
Elyo Yesu apunda ne shiwi ilikalamba, aleka no mweo. 
Apopene icisalu balecinga mwi Tempele calepuka pakati ukufuma pamulu ukufika na panshi. Elyo icalo calatenta, na mabwe yalalepauka. 
Amabwe ya pa nindi yaisuka, na bamushilo abengi abafwile bashukuka. 
Bafuma na mu nindi. Nomba panuma ya kushukuka kwakwa Yesu, aba bantu baisa mu musumba wa Yerusalemu, bamonekela na ku bengi. 
Umukalamba wa fita umwanda umo, pamo pene ne fita ifyalelinda Yesu, bati bamone icinkukuma na fyonse ifyacitike, baikatwa no mwenso. Balasosa abati, “Cine cine uyu ni Mwana Lesa!” 
Palipo na banakashi abengi akatalamukila, baletamba. Bafumine ku Galile, balekonka Yesu no kumutangata. 
Pali aba palipo Maria Mandalena, Maria nyina kwa Yakobo na Yosefu, na nyina wa bamwana Sebede.
Cilya caba ku cungulo, kwaishile umuntu umo umukankala umwina Alimateya, ishina lyakwe ni Yosefu. Uyu muntu nao ali musambi wakwa Yesu. 
Kanshi aya kuli Pilato, aya mulomba icitumbi cakwa Yesu. Pilato nao aeba ukuti bamupeele. 
Yosefu epakubuula icitumbi, acipomba na mu nsalu iyisuma. 
Acibika na mu nindi yakwe iyipya, iyo afukwile mu cilibwe. Elyo akunkulushishapo ilibwe likalamba pa mwinshi wa nindi, afumapo aya nokuya. 
Maria Mandalena, na Maria mubiye, bena epo bali, nabekala apalungatene ne nindi.
Ilyo bwaisaca, ninshi ubushiku bwakupekanya ubushiku bwe Sabata nabupita, bashimapepo bacindami na Bafalise baya longana kwa Pilato. 
Balamweba abati, “Kanabesa, natwibukisha ukuti ulya muntu wabufi ilyo acili umumi alandile ati, ‘Nkashukuka panuma ya nshiku shitatu.’ 
Kanshi konkomesheni ukuti kube abakulonda inindi mpaka na pa bushiku bwalenga shitatu. Pantu limbi kuti abasambi bakwe baisa mwiba, elyo abati, nashukuka ku bafwa. Ninshi ubu bufi bwa pakulekelesha bukabipisha ukucila ubwantanshi.” 
Pilato abeba ati, “Kanshi sendeni abakulonda. Mumone ukuti balalinda bwino bwino ifyo mwishibe.” 
Awe baya bakomenena inamba pa cilibwe ca pa nindi, bashapo na bakulonda.
Ilyo ubushiku bwe Sabata bwapitile, cali na ku macaca ya bushiku bwakutampa umulungu, Maria Mandalena na Maria mubiye baile kukumona inindi. 
Awe apopene icinkukuma icikalamba capita. Malaika wa Mfumu aika ukufuma ku mulu, aisa kunkulushapo ne cilibwe pa nindi, no kwikala epo aikala. 
Pa menso yakwe palebengeshima ngo mwele wa mfula, elyo insalu shakwe shabuutafye tuutu ngo bunga bwa mfula. 
Abalelonda umwenso wabekata, balatutumafye, bafwa umutombo.
Malaika alaeba abanakashi ati, “Mwitiina, ninjishiba ukuti mulefwaya Yesu, uo batanike. 
Ala talimo muno, nabuuka ku bafwa nga filya fine asosele. Iseni mumone apo bamulalike. 
Kanshi kabiyeni muye eba abasambi bakwe amuti, ‘Yesu nabuuka ku bafwa, kabili namutangilila ku Galile. Eko mukaya mumona!’ Efyo ine namweba.” 
Awe abanakashi bafuma bwangu bwangu ku nindi nabasansamuka, nomba lubali no mwensomo. Baya balebutuka ulubilo kukuya shimikilako abasambi bakwa Yesu. 
Awe apopene Yesu abakumanya abaposha ati, “Shimwapoleni!” Abanakashi epakupalama bafukatila amakasa yakwe balamupakata. 
Elyo Yesu abeba ati, “Mwitiina, kabiyeni muye eba bamunyinane, ukuti baye ku Galile, eko tukesa monana nabo.”
Ilyo abanakashi baleya ku basambi, abalelonda bamo baile mu musumba, baya shimikila bashimapepo bacindami fyonse ificitike. 
Bashimapepo bacindami balongana na bakalamba pakuti bomfwane ifyakucita. Awe bapeela abalelonda inindi indalama ishingi. 
Babeba abati, “Mulesosa amuti, abasambi bakwe nabeba icitumbi ubushiku ilyo twaciba mu tulo. 
Nangu nga cakuti umulashi aumfwako uyu mulandu, imwe mwisakamana nelyo cimo, ifwe tukamona ukuti fyonse fyaba bwino.” 
Awe nabo abalelonda bapoka indalama, bacita nefyo babakonkomeshe. Kanshi ukufika na lelo, ili e lyashi lyasabankana ku Bayuda.
Elyo abasambi ikumi limo na umo baile ku Galile, ku lupili ulo Yesu abebele ukuyako. 
Cilya bamumona, bawa panshi, balamupakata, lelo kwena bamo balatwishika. 
Elyo Yesu apalama, alabeba ati, “Nalipeelwa amaka yonse mu mulu na pano isonde. 
Kanshi kabiyeni muleyalula abantu ba mishobo yonse pakuti babe abasambi bandi. Mulebabatisha mwishina lyakwa Tata ne lya Mwana ne lyakwa Mupashi Wamushilo. 
Mulebafunda ukulakonka fyonse ifyo namukonkomesha. Kabili nakulaba na imwe lyonse mpakafye na ku kupwa kwa calo.”
