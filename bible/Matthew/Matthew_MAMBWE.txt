Kuu kuli kulondolola kwa mupanda wa vikolwe vyakwe Yesu Klistu, mwana wakwe Davidi, mwana wakwe Abulaamu.
Abulaamu wali a isi wakwe Isaki, Isaki wali a isi wakwe Yakobo, Yakobo wali a isi wakwe Yuda na ina yakwe, 
Yuda wali a isi wakwe Pelezi na Zala yano avilwe muli Tamala, Pelezi wali a isi wakwe Esiloni, Esiloni wali a isi wakwe Lamu, 
Lamu wali a isi wakwe Aminadabu, Aminadabu wali a isi wakwe Nasoni, Nasoni wali a isi wakwe Salimoni, 
Salimoni wali a isi wakwe Boazi wino wavilwe muli Laabu, Boazi wali a isi wakwe Obedi wino wavilwe muli Luti, Obedi wali a isi wakwe Yese, 
Yese wali a isi wa Mwene Davidi.
Solomoni wali a isi wakwe Leoboamu, Leoboamu wali a isi wakwe Abiya, Abiya wali a isi wakwe Asa, 
Asa wali a isi wakwe Yosafati, Yosafati wali a isi wakwe Yolamu, Yolamu wali a isi wakwe Uziya, 
Uziya wali a isi wakwe Yotamu, Yotamu wali a isi wakwe Akazi, Akazi wali a isi wakwe Hezekiya, 
Hezekiya wali a isi wakwe Manase, Manase wali a isi wakwe Amoni, Amoni wali a isi wakwe Yosiya, 
 Yosiya wali a isi wakwe Yekoniya na ina yakwe, mu manda ya kusendwa uzya ku Babiloni.
Lino yasendwa mu uzya ku Babiloni Yekoniya wali a isi wakwe Salatieli, Salatieli wali a isi wakwe Zelubabeli, 
Zelubabeli wali a isi wakwe Abiudi, Abiudi wali a isi wakwe Eliakimu, Eliakimu wali a isi wakwe Azoli, 
Azoli wali a isi wakwe Sadoki, Sadoki wali a isi wakwe Akimu, Akimu wali a isi wakwe Eliudi, 
Eliudi wali a isi wakwe Eleaza, Eleaza wali a isi wakwe Matani, Matani wali a isi wakwe Yakobo, 
Yakobo wali a isi wakwe Yosefu, iya wakwe Maliya u waviile Yesu wino akaamwa ukuti a Klistu.
Caleka mikulo yonsi kufuma kuli Abulaamu kufika kuli Davidi yali ikumi na ini, nu kufuma kuli Davidi kufika ku kusendwa mu uzya ku Babiloni yali ikumi na ini, nga kufuma mu uzya mu Babiloni kufika ku kuvyalwa kwakwe Katuula uwalavilwe mikulo nayo yali ikumi na ini.
  Kuvyalwa kwakwe Yesu Klistu kwali ndi vii. Maliya uwali nyina, wataisiwe na Yosefu, lelo lino yatali ikale nawe, wazanyilwe ni ndilwa iyacisilwe kupitila mu maka ya Mupasi Wamuzilo. 
Yosefu, wino uwamutaisye wene wali umuntu wa cumi, nupya atalondanga kuti amuzewanye paswe. Wakasi kuti amukane kumbali. 
Lelo lino acili akwetetwila cii, mungeli wa Mwene aloleka kunoli mu ciloto amunena ati, “Yosefu, uwamu mupanda wakwe Davidi, utaya na ntete zya kutwala Maliya ukuya muci wako. Pano watasenda indilwa kupitila mu maka yakwe Mupasi Wamuzilo. 
 Wene alavyala umwana umonsi nawe uce umutemele izina uti a Yesu, pano wene alatuula antu yakwe kufuma ku maifyo yao.”
Vintu vii vyonsi vyacitike kuti cifikiliziwe cino Mwene walanzile kupitila muli kasema ati, 
 “Umukazyana atamanya umonsi alasenda indilwa nupya alavyala umwana umonsi, nga yalamutemela izina yati a Emanueli,” (kuli kuti, “Leza ali naswe”).
Lino Yosefu wazyuka mu tulo, acita vino mungeli wa Mwene wamunenyile, nga atwala Maliya. 
 Lelo Yosefu atamumanyile suka pacisila ca kuvyala mwana umonsi, nga nawe amutemela zina ati a Yesu.
Pacisila lino Yesu wavyalwa mu musumba wa Betelemu mu Yudeya, mu manda yalya lino Helodi wali umwene, antu yamano amanyanga vintu mu kusambilila pa ntanda yafuma ku ufumondaka, iiza ku Yelusalemu. 
Alino yuzya yati, “Uzye wino watavyalwa nupya wino alaya Mwene wa Ayuda ali kwi? Pano twaweni lutanda ku ufumondaka, lwatumanyisya kuvyalwa kwakwe, nga twiza ku kumupepa.” 
Lino mwene Helodi wacuvwa, wene pali pamwi na amu Yelusalemu yonsi yasakamikwa. 
Lyene akonganika yasimapepo akalamba yonsi na yakasambilizya ya Masunde, ayauzya ati, “Aukwi kuno Katuula uwalavilwe ali nu kuvyalilwa?” 
Nao yamwasuka yati, “Mu Betelemu musumba uwamu Yudeya, pano avino kasema walemvile ati,
  ‘Nawe Betelemu, mu mpanga yakwe Yuda,
Lyene Helodi aama antu yamano yalya kumbali ayauzya ningo mu nkama insita lino lutanda lwalolike. 
Alino ayanena ati, “Yangini ku Betelemu mukalondelezye ningo pamulandu wa mwana wilya. Lino mwamuzana mwize munene zuwazuwa kuti nani kwene nkaye nkamupepe.”
Pacisila lino antu yamano yuvwa ku mwene yapita. Nu lutanda luno yaweni ku ufumondaka luyakolelela luya lwimilila papela pano mwana wali. 
Lyene lino yalola lutanda, yazanga cuze. 
Alino iingila mu ng'anda, yalola mwana wilya na nyina Maliya, yamufukamila yamupepa. Alino yasapula vyuma vyao, nga yamupeela mawila yakwe zaabu, ubani nga ni vyamununko usuma, Mule. 
Lyene lino yacelulwa na Leza mu ciloto kuti yataswilila kuli Helodi, yapita museo uze kuya ku mpanga ya kumwao.
Lino antu yamano yaswilila kumwao, mungeli wa Mwene aloleka kuli Yosefu mu ciloto amunena ati, “Katuka, senda mwana na nyina utukila ku Eguputo. Kikale kweneko kufika lino ndakunena, pano Helodi amalondelezya ukuli mwana wiyo kuti amukome.” 
Caleka Yosefu akatuka usiku atoola mwana na nyina, nga apita ku Eguputo. 
 Aikala kweneko kufika lino Helodi wafwa, kuti cifikiliziwe cino Mwene wavwanzile kupitila muli kasema ati, “Namile mwanane umonsi kufuma ku Eguputo.”
Lyene Helodi lino wamanya vino antu yamano yamutumpoka asoka cuze, atuma asilika yamwi ku kukoma ana yonsi aonsi ali ni myaka iili ya kuvyalwa nu kwiza pansi, ali mu Betelemu nu mu ncende izyapalime. Cii cali kulingana na vino antu yamano yamunenyile pamulandu na kasita, lino yaweni lutanda. 
Lyene cafikiliziwe cino kasema Yelemiya wavwanzile ati,
  “Izwi lyuvwika mu Lama,
Lino Helodi wafwa, mungeli wa Mwene aloleka kuli Yosefu mu ciloto ku Eguputo. 
Amunena ati, “Katuka, senda mwana na nyina, pita ku mpanga ya Izlaeli pano yao alondanga kukoma mwana yati yafwa.” 
Caleka Yosefu akatuka, asenda mwana na nyina yaya ku mpanga ya Izlaeli. 
Lelo lino uvwa vino Akelao akuteeka mu Yudeya mu cifulo cakwe isi Helodi, aoopa kuyako, lino yamusoka mu ciloto, apita aya ku muputule wa mpanga ya Galile. 
 Alino aya ikala mu musumba wa Nazaleti, kuti cifikiliziwe cino Leza wavwanzile kupitila muli yakasema, ati, “Alaamwa mwikazi uwamu Nazaleti.”
Mu manda yalya Yoane Kawatizya aloleka, ala akukosola mu lwanga lwamu Yudeya, 
 akuti, “Zenzukini, pano Wene wa mwiyulu wati upalama pipi.” 
 Pano Yoane ali wino kasema Ezaya wavwanzile ati,
  Vizwalo vyakwe Yoane vyapanzilwe ku mavumbu ya ngamila, nupya wazwalanga musipi wa mpapa mu musana. Vyakulya vyakwe vyali a makanta nu uci uwamu mpanga. 
Lyene antu amu Yelusalemu, na amu muputule wa mpanga ya Yudeya yonsi na amu mpanga yapalime na Yodani yaya kunoli. 
Yene yailongwelanga maifyo yao, nga nawe ayawatizya mu luzi lwa Yodani.
  Lelo lino walola Afaliseo na Asaduki aingi yakwiza kuno wawatizyanga, ayanena ati, “Mwe ana ya nzoka mwe! Uzye aweni uwamucelula kuti muutuke ukali wakwe Leza uno ukwiza? 
Mwaomba imilimo isuma yakulanga vino mwati muzenzuka. 
 Nupya mutaelenganya ukuti muluutuka kuvunukwa kuno kukwiza, apa kulanda ukuti Abulaamu ali cikolwe cinu. Nkumunena vino Leza angasenula amawe yaa ukuya ana yakwe Abulaamu. 
Na ndakai kwene impasa iteyanyiziwe kusinda imiti pa visinte. Umuti onsi uno usiseeka vizao visuma ulakomwa nu kusumbwa mu moto. 
Nemo nkumuwatizya na manzi kulanga ukuti mwati muzenzuka, lelo wino akwiza pacisila cane wene uwa maka kunduta. Ntaine kusenda ndyatu zyakwe. Wene alamuwatizya na Mupasi Wamuzilo nu moto. 
Akweti ulupe ulwakwelela kuti aele ingano zyakwe zyonsi, azikolonganike nu kuzisezya mu nkoma. Lelo mapumbu alayoca mu moto usyazimiwa.”
Lyene Yesu afuma mu Galile aiiza ku Yodani, kuti Yoane amuwatizye. 
Lelo Yoane alonda akane ati, “Wewe ulinzile kuwatizya nene. Uzye pacani wanena kuti nkuwatizye?” 
Lelo Yesu amunena ati, “Ndakai leka cicitike vikwene, pano catuzipila kuti tucite ivyawololoke vyonsi vino Leza akalonda.” Alino Yoane azumila. 
Lyene lino Yesu wawatiziwa, lilyo kwene afuma mu manzi. Lyene iyulu lilekuka, nga alola Mupasi Wamuzilo akwika panoli mu musango wa nkunda. 
 Ni zwi lyuvwika kufuma mwiyulu liti, “Wii Umwanane mukundwe, munoli nkuzanga cuze.”
  Lyene Mupasi Wamuzilo atungulula Yesu ku lwanga kuti akatunkwe na Ciwa. 
Lelo Yesu atalile nanti kamwi manda makumi yani, musanya nu usiku. Pacisila auvwa inzala. 
Lyene Ciwa aiiza pano wali amunena ati, “Ndi wewe Mwana wakwe Leza, nena mawe yaa yaye mukate.” 
 Yesu amwaasuka ati, “Calembwa mu malembelo cati, ‘Muntu atangaya nu umi pa cakulya citupu, lelo pa kuyela mazwi yonsi yano Leza wavwanga.’ ” 
Lyene Ciwa amusenda ku Yelusalemu, Musumba Wamuzilo, amwika pa kansonsi ka Ng'anda ikulu yakwe Leza. 
 Alino amunena ati, “Ndi wewe Mwana wakwe Leza, uiponye pansi, pano calembwa mu malembelo cati,
  Yesu aasuka ati, “Na cikwene calembwa mu malembelo cati, ‘Utaezya kutunka Mwene Leza wako.’ ” 
Nupya Ciwa amusenda papela ya mwamba utali cuze, amulanga mawene amu nsi yonsi nu lulumbi lwakweyo. 
Alino amunena ati, “Vintu vii vyonsi namakupeela ndi wamfukamila nu kumpepa.” 
 Yesu amunena ati, “Senka pano Ciwa, pano calembwa mu malembelo cati, ‘Wapepa Mwene Leza wako, wene wenga sile awino uwatumikila.’ ”
Alino Ciwa amusya, na angeli iiza yamutumikila.
  Lino Yesu uvwa vino Yoane yamunyepa mu ng'anda yaminyololo, aswilila ku mpanga ya Galile. 
 Lyene afuma ku Nazaleti, aiiza ikala mu Kapenaumu, musumba uwamu nkumba yakwe yemba, mu mipaka ya Zabuloni na Nafutali. 
Cii cacitike kuti cifikiliziwe cino Leza wavwanzile kupitila muli kasema Ezaya ati,
  “Mpanga ya Zabuloni ni mpanga ya Nafutali
Antu yano akaikala mu mfinzi,
  Kufuma pa nsita kwene ilya, Yesu atandika kukosola, ati, “Zenzukini, pano Wene wa mwiyulu wati upalama pipi.”
Lino Yesu wapitanga mu nkumba yakwe yemba wa Galile, alola aina yaili, Simoni wino yatangi Petulo, na Andeleya mwina wakwe ala yali ni sumbo yakuvuwa muli yemba, pano yali alondo. 
Yesu nawe ayanena ati, “Izini ndondelini, namamucita alondo ya antu.” 
Lilyo kwene iyasya amasumbo yao, yamulondela. 
Lino wafumako, aya pa nkolelo alola alondo yauze yaili, Yakobo na Yoane ana yakwe Zebedi yali mu wato ni si wao Zebedi, ala yakulimba amasumbo yao, nga ayaama. 
Lyene lilyo kwene yasya uwato ni si wao, yamulondela.
  Lyene Yesu apitana mu Galile monsi, ala akusambilizya mu mang'anda ya mapepo nu kukosola Ilandwe Lisuma lya Wene nga nu kupozya alwile ndwala zya misango yonsi. 
Ni landwe lya pali aliwe lisalangana mu mpanga yonsi ya Silya na antu yamuletela alwale alwile ndwala zya misango yonsi nga na yao ali ni mipasi yankota na yao ali ni vifumfumi, pamwi ni vite, nga ayapozya. 
Maumba akulu cuze ya antu afumile ku Galile nu mu ncende ya misumba ikumi nu ku Yelusalemu nu ku Yudeya, nga nu ku mbalama zilya zyakwe Yodani, yamulondela.
Lino Yesu walola maumba, akwela pa mwamba, nga lino wikala pansi alondezi yakwe yapalama kunoli. 
Alino atandika kuyasambilizya ati,
“Alongo antu yano mu myenzo yao yakailola vino yene apina. Pano Uwene wa mwiyulu uwakwao.
  Alongo antu yano yakauvwa ulanda. Pano Leza alayasansamusya.
  Alongo antu afuke. Pano yalapyana insi.
  Alongo antu yano yakalondesya kucita ivyawololoke vyakwe Leza ni myenzo yao yonsi. Pano Leza alayapeela vyonsi vino yakulonda.
Alongo antu yano yakaya na mizu ku auze. Pano Leza nawe alaya na mizu kunoyali.
  Alongo antu amyenzo iswepe. Pano yalalola Leza.
Alongo antu akaelezyanya. Pano yalaamwa ana yakwe Leza.
  Alongo antu yano yakazunyiwa pamulandu wa kucita vintu ivyawololoke. Pano Uwene wa mwiyulu uwakwao.
  “Alongo amwemwe ndi antu yamutuka, yamuzunya, nu kumutumpwila vintu vyonsi viipe pamulandu wane. 
 Mwazanga cuze. Pamulandu wakuti cilambu cinu mwiyulu icikulu. Pano vivyo kwene avino yazunyanga na yakasema yano amukolelile.
  “Mwemo mukoline wa musilya wa antu onsi. Lelo musilya ndi wazunduka, uzye nupya ungaukalifya na cani? Wene ungaya uwakusumba sile nu kulyatwa na antu.
  “Mwemo mukoline wa luswepo lwa nsi yonsi. Umuzi uwakulwa pa mwamba utangafiswa. 
 Kusi umwi akakozya ilampi nu kulitupika mu nyungu. Lelo akaliika pa sanzame kuti liyengese kuli yano yonsi ali mu ng'anda. 
 Mu musango uli onga kwene namwe mwaengesa wa luswepo pa antu onsi, kuti yalola imilimo inu isuma, nga yalumbanye So uwa mwiyulu.
“Mutaelenganya vino niza ku konona ivyalembwa mu mpapulo zyakwe Mose na yakasema. Ntiza ku konona vii, lelo niza kuti mfikilizye. 
 Cumi namunena vino kufika lino iyulu ni nsi vilasila, pasi kalikalata kamwi nanti akalitoni kanono ka mu Masunde kano kalafumiziwapo, kufika lino vintu vyonsi vilafikiliziwa. 
Caleka wino wensi asyayela isunde lyonga linono ilya mu masunde yaa, nu kusambilizya antu kucita vikwene, wene yalamucefya mu Wene wa mwiyulu. Lelo wino wensi akayela masunde yaa nu kusambilizya antu, wene yalamukuzya mu Wene wa mwiyulu. 
Lyene namunena vino mulaposiwa kwingila mu Wene wa mwiyulu, suka sile ndi mukucita ivyawololoke pa manso yakwe Leza kuluta yakasambilizya ya masunde na Afaliseo.
  “Muuvwa vino cavwanzilwe ku antu mpiti ukuti vikolwe vyanenyilwe vii, ‘Utakoma, na wino wensi uwakoma umuntu alinzile atwalwe ku cilye.’ 
Lelo nemo namunena nati wino wensi amasokela mwina wakwe alinzile atwalwe ku cilye. Na wino wensi amanena mwina wakwe ati, ‘Watumpa!’ Wene alinzile atwalwe kwi Tengo. Na wino wensi amavwanga ati, ‘Ciwelewele we,’ alaya mu uzanzo wakuya mu moto uwamu Gehena.
“Caleka lino ukupeela uwila wako pa cipango cakwe Leza, nga wiusya vino munyonko ali ni cikonko pali wewe, 
usye uwila wako. Lyene pita mutale mukaelezyanye nawe, nga wize upele uwila wako. 
Muvwane zuwa na similandu muzo lino muli umu nzila mukuya ku cilye, kuti atize akutwale ku nkombe ni nkombe ikupeele ku musilika kuti akuyalile mu ng'anda yaminyololo. 
Nkukunena vino utalafumamo, suka lino wamala kulipa kalikowili kakusyalikizya.
  “Muuvwa vino cavwanzilwe ukuti, ‘Utalongozya.’ 
Lelo nemo namunena nati wino wensi uwalolekesya umwanaci nu kumukumbwa, wene ala walongozya nawe mu mwenzo. 
 Linso lyako lilunji ndi lyakulenga ukwifya, litonkole nu kulisumba. Pano cakuzipila kuti cilundwa conga ca mwili wako cononeke kuluta kuti mwili onsi ukasumbwe mu Gehena. 
 Ikasa lyako lilunji ndi lyakulenga kwifya, liputule, nu kulisumba. Pano cakuzipila kuti cilundwa conga ca mwili wako cononeke kuluta kuti mwili wako onsi ukasumbwe mu Gehena.
  “Nupya cavwanzilwe ukuti, ‘Muntu wensi uwata umuci wakwe, alinzile kumupeela kalata wakutaana.’ 
 Lelo namunena nati, wino wensi uwata umuci wakwe, suka sile pamulandu wa kumulemula, wene wamukulizya kuti alongozye ndi watwalwa nupya. Na wino wensi uwatwala umwanaci wino yata, nawe ala walongozya.
  “Nupya muuvwa vino cavwanzilwe ku antu mpiti ukuti, ‘Mutalapa ufi, lelo mwafikilizya ku Mwene milapo inu.’ 
 Nemo namunena nati, mutaezya kulapa, nanti kulumbula iyulu mu milapo, pano iyulu ali cilimba ca wene cakwe Leza. 
 Nanti kwezya kulumbula insi mu milapo, pano ali cilimba ca ngazo zyakwe Leza. Nanti kulumbula Yelusalemu mu milapo, pano uli musumba wa Mwene mukulu. 
Utalapa pa mutwe wako, pano usi na maka akusenula lunyele longa kuti luye ulutiswe nanti ulutifi. 
Lelo lino mukuzumila mazwi inu muvwange muti, ‘Ee’ nanti lino mukukana muti, ‘Awe.’ Mazwi yauze kuluta pali yaa, yene yakafuma kuli Ciwa, Mwipe wilya.
  “Muuvwa vino cavwanzilwe ukuti, ‘Ilinso pa linso, ilino pa lino.’ 
Lelo nemo namunena nati, mutacita cilanduzi ku muntu mwipe. Muntu umwi ndi wakuuma pi tama lilunji, musenwile ni limani kwene, kuti aumepo. 
Muntu umwi ndi wakutwala ku cilye pakuti akupoke ilaya lyako, muleke atoole ni koti kwene. 
Muntu umwi ndi wakukulizya kumusendela civiya cakwe kulingana na kilomita wenga, musendele kulingana na makilomita yaili. 
Uwakulenga cimwi mupele, na wino akulonda ukukongola kunuli utamukanya.
  “Muuvwa vino cavwanzilwe ukuti, ‘Watemwa muzo, usoke mwanisi wako.’ 
Lelo nemo namunena nati, temwini anisi inu, pepelini yano akamuzunya, 
pakuti muye ana yakwe So uwa mwiyulu. Pano wene akawazya ilanzi pa antu asuma na pa aipe kwene. Akatuma imvula pa antu aololoke na pali yao asi aololoke. 
Pano ndi mwatemwa sile antu yano amutemwa, uzye icilambu cii cino Leza angamupeela? Uzye asi avino na yakasonkesya kwene yakacita? 
Ndi mwalamuka aina inu sile, ale pasi cimwi cino mukucita kuluta pali cino yauze yakacita. Uzye Akulukuwa yasyacita cili conga kwene? 
 Caleka mwemo muye afumaluke ndi vino So uwa mwiyulu waya umufumaluke.
  “Mutacita milimo isuma kuti mwalolwa na antu. Pano ndi mumacita vivyo ale musi ni cilambu kuli So winu uwa mwiyulu.
“Caleka lino mukupeela uwila kuli umwi, mutaleka yauze yamanye, wakwe vino asomvi yakacita mu mang'anda ya mapepo nu mu misolo kuti antu yayalumbanye. Cumi namunena vino yene yapokelela cilambu cao. 
Lelo lino ukupeela uwila kuli umwi, utaleka umuntu umwi amanye cino ukucita, 
pakuti uwila upelwe mu nkama. Na So wino akalola vino ukacita mu nkama alakupeela cilambu.
  “Na lino mukupepa, mutakolana wa asomvi! Yene yatemwa kwimilila nu kupepa mu mang'anda ya mapepo nu mu masansa ya miseo, kuti yalolwe na antu. Cumi namunena vino, yene yapokelela cilambu cao. 
Lelo mwemo, lino mukupepa, ingilini mu muputule winu uwa mukasi, nga lino mwayala cisasa, mupepe kuli So asyaloleka. Na So akalola vino mukacita mu nkama alamupeela cilambu.
“Lino mukupepa, mutaswililoka mu mazwi wakwe vino antu atataila Leza yakacita, pano yene yakaelenganya ukuti Leza alaasuka mapepo yao atali. 
Caleka lino mukupepa mutakolana nao. Pano So wene wamanya vino mukulonda lino mutali mumulenge. 
Acino mwemo mwapepa mukuti,
Uwene wako wize, kulonda kwako kucitike
Utupeele vyakulya vitu vya manda pe.
Utwelele maifyo itu vino naswe tukaelela yano akatwifya.
Utaleka tuponele mukweziwa kukome lelo ututuule ku Mwipe wilya.’
  “Pano ndi mwemo mwelela antu lino yaifya kunomuli, So uwa mwiyulu nawe kwene alamwelela. 
Lelo ndi musyakwelela antu maifyo yao, So nawe kwene atalamwelela maifyo inu.
“Nupya lino mukuizilizya ukulya mutaya wa asomvi, akanyomeka mausyu yao pakuti antu yamanye vino yati yaizilizya ukulya. Cumi namunena nati, yene yapokelela cilambu cao. 
Lelo wemo lino ukuizilizya ukulya, ufulale pa manso. Paka umutwe wako na mafuta, 
kuti yauze yatamanya ukuti ukuizilizya ukulya suka sile So asyaloleka. Lyene So, wino akalola vino ukacita mu nkama alakupeela cilambu.
  “Mutaika vyuma vinu muno nsi, umwaya uwonyi ni ngalawa, muno aiivi yakatama nu kwiya. 
Lelo ikini vyuma vinu mwiyulu, mumo muno uwonyi ni ngalawa vitangalya, na muno aiivi yatangatama nu kwiya. 
Pano ukuli vyuma vinu, ukuli ni myenzo inu kwene.
“Manso yakoline wi lampi lya kukozezya mwili. Caleka manso inu ndi yali ningo, mili inu nayo kwene ilazulamo luswepo. 
Lelo manso inu ndi yasi ningo, mili inu ilazulamo mfinzi. Caleka luswepo ululi munomuli ndi lwasenuka lwaya mfinzi, mfinzi iyo imaya ikulu cuze.
“Pasi umuntu angaombela aene yaili; pano angapata wenga nu kutemwa umuze, nupya angayela wenga nu kusula umuze. Mutangaombela Leza nga ni vyuma. 
Caleka namunena ukuti mutasakamala pali vino mumalya pakuti muye nu umi, nanti pa vizwalo vyakuzwika imili inu. Uzye umi utalusile ivyakulya, nu mwili utalusile vizwalo? 
Lolini vyunyi vya mulwelele! Vyene visyakomela imbezu nanti kuzombola. Vyene vitakwata incende nanti inkoma mwakusezya vilyo. Lelo So uwa mwiyulu akavilisya. Uzye mwemo mutavilusile? 
Uzye aweni uwa munomuli, pa kusakamikwa kwakwe, angalundako wanda ku umi wakwe?
“Pacani cino mungasakamikwa pali vino mumazwala? Lolini vino maluwa yakakula. Yene yasyaomba nanti kupikula vizwalo. 
 Lelo namunena vino mwene Solomoni mukuyemba kwa kuzwala kwakwe konsi, wene atafisile nanti kukuyemba kwi luwa lyonga wakwe yaa. 
Leza akazwika isote lyamu mpanga, ililipo ilelo na mutondo lisontekwa umoto. Uzye wene atalalusya kuzwika mwemwe, mwe ya utailo unono?
“Caleka mutasakamala muti, ‘Tumalya cani? Nanti tumamwa cani? Nanti tumazwala cani?’ 
Suka sile antu atataila Leza alio yakasakamala pa vintu vii vyonsi. So uwa mwiyulu wene wamanya vino mukalonda vintu vii vyonsi. 
Mu cifulo cakwe cii mutale mulonde Uwene wakwe Leza nga nu wololoke wakwe, nga nawe alamupeela vintu vii vyonsi. 
Caleka mutasakamala pa vintu vya mutondo, pano uwa mutondo wene ulaisakamala uwisikulu. Amanda yasyacela mumwi.
“Mutapingula auzo, kuti namwe Leza atakamupingule. 
 Pano vino mukapingula auzo avino namwe mulapingulwa. Pelini namwe mulapelwa. Mulapelwa cilingilo cisuma cisindelwe, pano cilingilo cino mukalingila auzo, acino namwe Leza alamulingila. 
Pacani ukulolekesya akakona akali mwi linso lya munyonko, lelo utasakamile mulando uli mwi linso lyako? 
Uzye ungavwanga uli ku munyonko uti, ‘Mwinane, leka nkusisizye akakona mwi linso lyako,’ lino wemwisikulu uli nu mulando mwi linso lyako? 
We musomvi we! Utale usisye mulando uli mwi linso lyako, alino umalola ningo pa kufumya akakona akali mwi linso lya munyonko.
“Mutapela yasimbwa vintu vyamuzilo, pano yalaseleukila kunomuli yamulume. Mutapela yakapoli vintu vicindame wa mawe yamutengo, pano yene yalavilyatola.
“Caleka namunena nati, lengini nga mumapelwa, londini nga mumazana, konkonsyini nga mumayulilwa. 
Pano wensi akalenga akapelwa, na wino akalonda akazana, nga na wino akakonkonsya akayulilwa. 
Uzye umwi muli mwe yaisi, mwana ndi wamulenga umukate ungamupeela iwe? 
Nanti ndi walenga inswi uzye ungamupeela inzoka? 
Mwe yaipe mwamanya kupeela vintu visuma ku yana yinu. Uzye So uwa mwiyulu atalalusya kupeela vintu visuma kuli yao akamulenga?
  “Acino vintu vyonsi vino mukasi kuti antu yamucitile namwe kwene avino mwayacitila. Pano avino Masunde yakwe Mose nu usambilizyo wakwe yakasema vikalanda.
“Ingililini pa mpongolo ifyenkane, pano mpongolo yakwingilila ku ononesi iisalale. Nu museo wakuilamo uusalale, nga na antu aingi yakaingila nu kupitamo. 
Lelo mpongolo yakwingilila ku umi iifyenkane. Nu museo wakuilamo wene watala kulondela, cakuti antu akauzana anono sile.
“Cenjelini na yakasema yaufi, yano akaiza kunomuli mu ufuke kwati umwana wa mfwele, lelo mukasi kao yakoline wa mimbulu ikali. 
Mulayamanyila ku milimo yao. Uzye antu yakakulula matingi ku munga, nanti masamvu kuli nkololwe? 
Mu musango uli onga kwene, umuti onsi usuma ukaseeka vizao visuma, lelo umuti uwipe ukaseeka vizao viipe. 
Umuti usuma utangaseeka vizao viipe, nu muti uwipe utangaseeka vizao visuma. 
Umuti onsi uno usyaseeka vizao visuma ukakomwa, nu kusumbwa mu moto. 
 Caleka mulayamanyila ku milimo yao.
“Asi muntu wensi akangama ati, ‘Mwene, Mwene’ alingila mu Wene wa mwiyulu, suka sile yao akacita kulonda kwakwe Tata uwa mwiyulu. 
Pa wanda ulya uwa upinguzi, aingi yalavwanga kunondi yati, ‘Mwene, Mwene uzye asi mwi zina lyako amuno twakosololelanga? Uzye asi mwi zina lyako amuno twafumizizye mipasi yankota, nu kucita ivinjelengwe?’ 
 Lyene nani ndayanena paswe inti, ‘Ntamumanyile, fumini pano, mwe yakacita ya viipe.’
“Caleka wino wensi akauvwa mazwi yane nu kuyayela, wene wakolana wa muntu wa mano, wino wakuuzile ng'anda yakwe pa lwala. 
Lyene imvula itonya, mulamba aiiza nu mukuku ni cipupu ciiza cipuma pa ng'anda iyo, lelo itaponyile, pano yakuuzilwe pa lwala.
“Lelo wensi akauvwa mazwi yane nu kuntayela, wene wakolana wa muntu muwelewele wino wakuuzile ng'anda yakwe pa lusenga. 
Lyene imvula itonya, mulamba nawe aiiza ni cipupu ciza cipuma pa ng'anda iyo, nga nayo ipona, kupona kukulu cuze.”
Lino Yesu wamala kuvwanga vintu vii, maumba yazunguka misambilizizye yakwe. 
 Wene atasambilizyanga wakwe yakasambilizya ya Masunde, lelo wa muntu akweti maka.
Lyene lino watentemuka mwamba, maumba akulu cuze yamulondela. 
Lyene umuntu uwalwile tembwe aiiza kuli Yesu, afukama ati, “Mwene, ndu kasi ungampozya.” 
Yesu atambalika ikasa lyakwe amulemelela, nga amunena ati, “Nkasi, pola!” Lilyo kwene umuntu apoziwa kuli tembwe, 
 Yesu amunena ati, “Utanena umuntu nanti umwi pali cii. Lelo yanga kuli simapepo kuti akakulole, upele impolelwa ino Mose wamunenyile, pakuti yonsi yasininkizye vino watupoziwa.”
Lino Yesu wingila mu Kapenaumu, musika wa mpuka ya vita umwanda onga vya Ciloma aiiza kunoli amupapata  
ati, “Mwene, muomvi wane umulwale nupya ali ku ng'anda pa musanzi. Wene atangapita nupya akuwaika cuze.” 
Yesu nawe amunena ati, “Namaiza mupozye.” 
Lelo musika wa vita amunena ati, “Mwene nemo ntalinzile kuti wize mu ng'anda yane. Lelo vwanga sile izwi, nu muomvi wane amapola. 
Pano nani kwene, nene muntu uwalasikwa na maka ku uteko pi sika lya ntunguluzi zikulu. Nani kwene nakwata asilika yano nkaangalila. Ndi nanena wenga nati, ‘Pita!’ Nawe apita, nu ku muze inti, ‘Iza!’ Nawe aiiza, nupya ndi nanena muzya wane nati, ‘Cita cii!’ Nawe acita.” 
Lino Yesu uvwa cii, azunguka cuze, anena yano amusukilile ati, “Namunena vino ntatala nalola umuntu wa utailo wakwe uu. 
Cumi namunena nati, nayauze aingi yalafuma mu nsi yonsi nu kwikala pali pamwi na Abulaamu na Isaki na Yakobo mu Wene wa mwiyulu. 
 Lelo antu yano yange yaye mu wene yene yalasumbwa kunzi mu mfinzi, mumo muno yalalila nu kulumanya ncecete pamulandu wa kuwaika.” 
Lyene Yesu anena musika ati, “Pitanga, cimacitika ndi vino watutaila.” Nu muomvi wakwe apoziwa kasita kwene kako.
Alino Yesu aingila mu ng'anda yakwe Petulo, nga azana nyinavyala Petulo aizi pa musanzi ala umulwale impepo. 
Lyene amukumya pi kasa ni mpepo nayo isila, nga umulwale akatuka atandika nu kumupeela ivyakulya. 
Lyene manguzi yamuletela antu aingi ali ni mipasi yankota, nawe aifumya kwi zwi nga apozya na alwale onsi. 
 Cii cacitike kuti cifikiliziwe cino kasema Ezaya wavwanzile ati, “Wene watozile indema zitu, asenda ni ndwala zitu.”
Lino Yesu walola maumba yamuzinguluka anena alondezi yakwe kuti yalambe ku mbalama yuze. 
Kasambilizya wa Masunde umwi aiiza, amunena ati, “Namakulondela konsi kuno umaya.” 
Yesu amunena ati, “Yankusa yakwata ininga umwa kulala, ni vyunyi vyakwata ivinsanzo, lelo Mwana wa Muntu atakwata pa kusamila mutwe wakwe.” 
Nu mulondezi muze ati, “Mwene, leka ntale mpite kuti nkazike tata.” 
Lelo Yesu amunena ati, “Ndondela, leka afwe yazike afwe yao.”
Yesu apatama mu wato pamwi na alondezi yakwe nga yapita nawe. 
Mukupumikizya cipupu cikatuka pali yemba, cakuti maimbi yaapuma ku wato na manzi yaasempukila mukasi kauko. Yesu wene ala akaswile. 
Lyene alondezi yakwe yaya kunoli, yamuzyula yati, “Mwene tutuule, pano tuli pipi nu kuundwa!” 
Yesu ayanena ati, “Mwe ya utailo unono! Uzye pacani muvwa intete?” Lyene Yesu akatuka, alesya cipupu na maimbi, nga kuya cele. 
Na antu yazunguka yati, “Uzye wii umuntu wa musango cii, wino cipupu na maimbi vyamuyela?”
Lino Yesu wafika ku mbalama yuze yakwe yemba, mu mpanga ya Gadala, antu yaili ali ni mipasi yankota yafuma ku malindi, yamukomanya. Yene yali akali cuze cakuti kutali umuntu wapitanga mu museo ulya. 
Yakomanya Yesu, nga yapunda yati, “Yesu, we Mwana wakwe Leza, uzye ukulonda cani kunotuli? Uzye wati wiza kuno kuti utucuzye lino kasita katali kafike?” 
Kwali ufyo wakwe yakapoli ukulu cuze ala ukulya katalamukila kufuma pano yali. 
Caleka mipasi yankota ipapata Yesu iti, “Ndu matufumya, utuzinge tukingile mu ufyo wakwe yakapoli.” 
Lyene nawe anena mipasi yankota ati, “Pitangini”, nga mipasi yankota ifuma munoyali, iya ingila muli yakapoli. Alino ufyo onsi utantamukila ku lwema, uponela muli yemba, umwela.
Acemanga yakapoli yasimula yaya ku musumba, yaya yalanda vyonsi ni cacitike kuli yano ali ni mipasi yankota. 
Lyene antu amu musumba yafuma kuya komanya Yesu, nga lino yamulola, yamupapata kuti afume mu mpanga yao.
Yesu apatama mu wato, alambila ku mbalama yuze yakwe yemba, nga aya ku musumba kuno wikalanga. 
Lyene lilyo kwene aonsi yamwi yamuletela umuntu wino uwali cite, ala aizi pa cintamba. Lino Yesu walola utailo wao, anena icite ati, “Mwanane utasakamala! Maifyo yako yelelwa.” 
Lyene yakasambilizya ya Masunde yamwi yaivwanzya aisikulu mu myenzo yao yati, “Umuntu wii akuvwanga mazwi ya misuli kuli Leza!” 
Lino Yesu wamanya vino yakwelenganya mu myenzo yao ayauzya ati, “Uzye pacani mukwelenganya viipe mu myenzo inu? 
Uzye icangupala icani, kunena umulwale ukuti, ‘Maifyo yako yelelwa,’ nanti ukuti, ‘Katuka utandike nu kupita?’ 
Nkasi musininkizye ukuti Mwana wa Muntu ali na maka muno nsi akwelela amaifyo.” Lyene avwanga ku cite ati, “Katuka, nyemula icintamba cako pitanga ukwako.” 
Umuntu nawe akatuka apita ukwakwe. 
Lelo lino maumba yacilola yuvwa intete, yalumbanya Leza, pa kupeela antu amaka ali ndi yaa.
Lino Yesu wafumanga kuku, alola kasonkisya izina lyakwe a Mateo, ala atenzi mu ng'anda ya musonko. Alino Yesu amunena ati, “Ndondela.” Mateo nawe akatuka amulondela.
Lino Yesu na alondezi yakwe yali pa cakulya mu ng'anda yakwe Mateo, yakasonkesya aingi na yakaifya kwene, iiza yalya pamwi nawe. 
Lino Afaliseo yacilola, yuzya alondezi yakwe yati, “Uzye pacani cino kasambilizya winu akalila pamwi na yakasonkesya na yakaifya?” 
Pa kuvwa cii, Yesu nawe ayanena ati, “Antu apuma yasilonda sing'anga, suka sile alwale. 
 Acino kasambililini mazwi mu malembelo vino yakusenula, yano akati, ‘Nkulonda kuti mwalanga uluse ku antu yauzo kuluta kundetela impolelwa.’ Ntiza kukwama aololoke, lelo nizila yakaifya.”
Lyene alondezi yakwe Yoane kawatizya iiza kuli Yesu yamuzya yati, “Uzye pacani cino swemo pamwi na Afaliseo tukaizilizya ukulya, lelo alondezi yako yene yasyaizilizya ukulya?” 
Yesu aasuka ati, “Uzye asukilizi ali pa cimulo ca winga yangikala akungumale lino yali pamwi na siwinga? Citangaya vivyo! Lelo manda yaliza lino siwinga alasendwa kufuma pano yali, lyene alino yalaizilizya ukulya. 
Kusi umuntu akakampika cikampa cipya pa nsalu yampiti, pano cikampa cipya cilakambatuka ku nsalu yampiti nu kukuzya icipongo penepo. 
Nanti uzye antu yangitulwila waini mupya mu nyambi zyampiti? Ndi yacita vivyo, nyambi zingalepuka, na waini angitika, nga ni nyambi zyononeke. Lelo waini mupya alinzile kwitulwilwa mu nyambi zipya, kuti inyambi na waini vitononeka.”
Lino acili akuvwanga amazwi yaa kunoyali, umwi uwali intunguluzi iyamu cifulo cii, aiiza kunoli. Alino amufukamila, amunena ati, “Mwanane kaci wafwa likwene. Lelo tuye ukamwikepo ikasa lyako, nga amaya umumi.” 
Alino Yesu pamwi na alondezi yakwe yakatuka, yapita nawe. 
Umwanaci umwi uwalwile cendamongo pa myaka ikumi na iili aiiza kucisila cakwe Yesu. Alino akumya kwi sempele lya nsalu yakwe, 
ala akwelenganya ati, “Ndi ningakumya nanti ku nsalu yakwe sile, namapola.” 
Lelo Yesu aseleuka amulola, amunena ati, “Kaciwe, teku mwenzo utasakamala! Utailo wako wakupozya.” Pa kasita kwene kako mwanaci apola.
Lyene Yesu aingila mu ng'anda ya ntunguluzi yamu cifulo cici. Alino alola antu alizyanga mitolilo, nga ni umba lya antu ilyalosyanga. 
Lyene avwanga ati, “Fumini! Umukazyana atafwile, lelo watakasula sile.” Lelo yene yamuseka. 
Pacisila ca kufumya iumba panzi, Yesu aingilamo, alemelela umukazyana ikasa, nga nawe akatuka. 
Awe mpwelo ya cintu cii isalangana mu mpanga yonsi.
Lino Yesu wafumanga kuku, impafu ziili zimulondela zilaizya ziti, “We Mwana wakwe Davidi, ya na mizu kunotuli!” 
Lino wingila mu ng'anda, impafu ziya kunoli, nga Yesu azyuzya ati, “Uzye mukutaila vino ningamupozya?” Alino nazyo zimwasuka ziti, “Endi Mwene.” 
Lyene azikumya mu manso ati, “Pamulandu wa utailo winu, ciye vivyo kwene.” 
Alino yatandika kulola. Lyene Yesu ayapeela ilamulo kuti yatanena umuntu nanti umwi. 
Lelo yene yapita nu kusalanganya ilandwe mu mpanga ilya yonsi.
Lino antu yaa yaili apoziwa yakufuma, antu yamwi yaletela Yesu umuntu uwali nu mupasi wankota, nupya wali a ciulu. 
Lyene lino Yesu wafumya mupasi wankota, umuntu atandika kuvwanga. Iumba nalyo lizunguka cuze, liti, “Cintu ca musango uu citatala caloleka mu Izlaeli.” 
 Lelo Afaliseo yavwanga yati, “Mu maka ya mwanangwa wa mipasi yankota amuno akafumizya mipasi yankota.”
  Lyene Yesu apitana mu misumba nu mu mizi yonsi kwene, ino yali pipi na yemba uwaku Galile. Wene asambilizya mu mang'anda ya mapepo nu kukosola Ilandwe Lisuma lya Wene wakwe Leza, nu kupozya indwala zya misango yonsi, ni ndema. 
 Walanga walola maumba, aya ni nkunkunsi pano yali apelelwe nupya aculisye, kwati imfwele izitakweti kacema. 
 Alino anena alondezi yakwe ati, “Uzombozi uukulu cuze, lelo aomvi yati yacepa. 
Caleka pepini ku mwine wa uzombozi kuti atume aomvi nayauze ku uzombozi wakwe.”
Yesu aama alondezi yakwe ikumi na yaili, ayapeela amaka akufumya mipasi yankota nu kupozya indwala zya misango yonsi nga ni ndema.
Yaa, ali mazina ya atumwa ikumi na yaili: Wakwe conga, Simoni, (wino izina lyakwe a Petulo), na Andeleya mwina wakwe. Yakobo mwana Zebedi na Yoane mwina wakwe. 
Filipo na Batolomeo. Tomasi na Mateo uwali kasonkisya. Yakobo mwana Alufeo na Tandeo. 
Simoni kalwisya wa untungwa, nga na Yuda Iskalyoti uwakoofile Yesu.
Lino Yesu watuma atumwa ikumi na yaili ayapeela amalamulo ati, “Mutaya ku Akulukuwa nanti ukwingila mu musumba uli onsi uwa ina Samaliya. 
Lelo mutale muye ku ina Izlaeli, yao ali wa mfwele ziponge. 
Lino mukupita, mwakosola ilandwe lii, muti, ‘Uwene wa mwiyulu wati upalama pipi.’ 
 Pozyini alwale, tutululini afwe, pozyini yakwe tembwe, mufumye ni mipasi yankota. Mwapelwa amaka yakucita vii uwila, caleka namwe kwene kacitilini antu uwila. 
Mutasenda impiya zya musango wakwe zaabu, siluva nanti zya mukuwa mu vikwama vinu. 
 Mutasenda mufuko wa kulengelamo vimwi pa lwendo lwinu, nanti cakuzwala na cuze, nanti ndyatu nanti intuwa. Pano muomvi camulinga kupelwa vilondwa vyakwe.
“Mu musumba onsi nanti muzi uno mwingilamo, londini umuntu angamupokelela, mwikale mu ng'anda yakwe kufika na lino mulafumamo mu cifulo cico. 
Na lino mwingila mu ng'anda ilya mutale muti, ‘Mutende uye namwe.’ 
Ine ya ng'anda ndi yamuzengela, mutende winu ulaya panoyali, lelo ndi yakana kumuzengela, mutende winu ulamuwelela. 
 Umuntu ali wensi wino atalamuzengela, nanti kuvwa mazwi inu, muce mufume mu ng'anda nanti mu musumba uo, nu kukunta ulukungu lwaku ngazo zinu. 
 Cumi namunena vino pa wanda wa upinguzi Leza alaya na mizu kuli Sodoma na Gomola kuluta musumba uwo.
  “Lolini namutuma wa mfwele pakasi ka mimbulu. Caleka mucenjele wa nzoka lelo mufuke wa nkunda. 
 Lelo mucenjele na antu, pano yalamutwala ku vilye vya milandu, nupya yalamuma ivikoti mu mang'anda ya mapepo. 
Yalamulema nu kumutwala ku ntunguluzi na yakateeka pamulandu wane, kuti muye yakambone yane kunoyali nu ku Akulukuwa. 
Lelo lino yalamulema, mutakalanguluke nkolelo pali vino mulavwanga nanti musango uno mulavwangilamo. Lino nsita iliza mulapelwa cino mulavwanga. 
Pano mazwi yano mulavwanga yatalaya mazwi inu, lelo yalafuma kuli Mupasi Wamuzilo. 
 Antu yalakoopa aina yao aonsi kuti yakomwe. Mu musango uli onga na yaisi yalakoopa ana yao. Ana yalakatukila akwasi yao nu kuyakomisya. 
 Onsi yalamupata pamulandu wane. Lelo wino wensi alaposya kufika nu ku mpelelekezyo, wene alatuulwa. 
Lelo lino antu amu musumba umwi yamucuzya, utukilini ku musumba uze uli pipi na kuko. Cumi namunena vino mutalamala kuomba milimo mu mizi yamu Izlaeli lino Mwana wa Muntu atali kuti aiize.
  “Kasambilila ataluta kasambilizya wakwe, nanti muomvi ataluta mwene wakwe. 
 Calinga ukuti kasambilila alingane na kasambilizya wakwe, muomvi nawe alingane nu mwene wakwe. Mwine wa ng'anda ndi akaamwa ukuti a Belezebu, uzye yauze amu ng'anda yalaamwa uli?
  “Caleka mutaoopa antu. Kusi cimwi icafisama icitalasokololwa paswe, nanti cimwi cino icafiswa icitalaumbulwa. 
Vintu vino namunena mu mfinzi, mulinzile kuvilanda paswe, na vyonsi vino muvwila mu kapopo, kakosolini mu misolo. 
Mutaoopa yano akakoma umwili, lelo yatangakoma mupasi. Lelo mwaoopa Leza, wino ali na maka akonona umwili nga nu mupasi kwene mu Gehena. 
Uzye utunyi twiili tusikalwa pi kowili lyonga? Lelo pasi akunyi konga kangapona pansi ukwaula kuti Leza ali So winu amanye. 
Nupya inyele zyonsi zyaku mitwe inu nazyo kwene wazipenda zyonsi. 
Caleka mutaoopa, pano mwemwe yamutengo kuluta utunyi utwingi.
“Cumi, namunena nati, wino wensi walanda paswe ukuti uwakwane, nani ndamucitila cili conga pa manso yakwe Tata uwa mwiyulu. 
 Lelo wensi alankana pa manso ya antu, nani ndamukana pa manso yakwe Tata uwa mwiyulu ukuti ntamumanyile.
“Mutelenganya vino niiza ku kuleta mutende muno nsi. Ntiza leta mutende, lelo niiza leta nkondo. 
 Pano niza pusanya umwana umonsi ni isi. Umwana kaci nanyina, nu mwana kaci na nyinavyala. 
Amu ng'anda ya muntu yalaya ali anisi yakwe aipisye. 
Wino wensi uwatemwa isi na nyina kuluta nene wene ataine kuya mulondezi wane. Na wino wensi uwatemwa umwana umonsi nanti kaci kuluta nene, wene ataine kuya mulondezi wane. 
 Na wino wensi asisenda ulupanda lwakwe nu kundondela, wene ataine kuya mulondezi wane. 
 Na wiyo akalonda kutuula umi wakwe, wene alaulovya. Lelo wino uwaponzya umi wakwe pamulandu wane, wene alauzana.
  “Wino wensi uwamuzengela, ala wanzengela. Na wino wensi uwanzengela, ala wazengela wino uwantuma. 
Wino wensi alazengela kasema pamulandu wakuti akasema, alapeelwa cilambu cakwe kasema. Na wino wensi alazengela umuntu umololoke pano wene akacita ivyawololoke pa manso yakwe Leza, alapeelwa cilambu ca muntu umololoke. 
Na wino wensi alapeela lwako lwa manzi azuke kuli wenga uwamu alondezi yane, pamulandu wakuti wene mulondezi wane, cumi namunena vino Leza atalaposiwa kumulambula.”
Pacisila lino Yesu wamala kusunda alondezi yakwe ikumi na yaili, afumako ku cifulo cici, aya ku kusambilizya nu kukosola mu misumba yuze iyaya mu Galile.
Lino Yoane kawatizya wali mu ng'anda yaminyololo uvwile ivya milimo yakwe Klistu. Alino atuma alondezi yakwe kuya uzya yati, 
“Uzye wewe uli wino Yoane walanzile ukuti akwiza, nanti tumalolelanga muze?” 
Yesu ayanena ati, “Pitini mukanene Yoane vintu vino mukuuvwa nu kulola. 
 Impafu zikulola, vilema vikupita, yakwe tembwe yakupoziwa, yacipuuli yakuuvwa. Afwe yakututululwa, ni Landwe Lisuma likukosolwa ku apina. 
Alongo ayao asikuntwisika.”
Lino alondezi yakwe Yoane yaswililangamo, atandika kunena maumba vya pali Yoane ati, “Uzye mwaile ku lwanga kukulola cani? Uzye mwaile kukulola umuntu muzakantike wa mafwa akupungaila nu muza? Awe! 
Ndi cisi vivyo uzye mwaile kukulola cani? Uzye umuntu uwazwite insalu ziyembe? Awe! Antu akazwala wakwe vivyo ayao akazanwa mu masano. 
Lyene nenini, uzye mwaile kukulola cani? Uzye akasema? Endi, namunena mwaweni alusile kasema. 
 Pano Yoane awino calembwa mu malembelo pali aliwe cati, Leza wavwanzile ati, ‘Ndatuma inkombe yane, ikukolelele kuti ikateyanye inzila yako.’ 
Cumi namunena vino, mu antu yonsi avyalwa mu nsi ii kusi umuntu wino alusile Yoane Kawatizya. Lelo wino ali munono mu Wene wa mwiyulu, wene ali mukulu kuluta Yoane. 
 Kufuma mu manda yakwe Yoane Kawatizya kufika na ndakai, antu yakalwisyanya nu Wene wa mwiyulu, na antu ya maka alio yakuupoka. 
 Ivyalembwa mu mpapulo zyakwe Mose na zyakwe yakasema vyakosozilwe kufika mu manda yakwe Yoane Kawatizya. 
 Lyene ndi mukasi kutaila mazwi yano alembwamo, Yoane ali Eliya kwene, wino ukwiza kwakwe kwasowilwe. 
Ali na matwi yakuuvwa auvwe!
“Uzye ningakolanya antu amu mukulo uu kuli cani? Yakolana wa ana atenzi mwi sokoni, ala yakulaizya yakuti, 
‘Twamulizizye vingwengwe vya pa winga, lelo mutacinyile! Twalaezile ni mpoma zya ndosya, lelo mutalosizye!’ 
Pano Yoane wizile, aizilizya ukulya nu kumwa waini, nga nao yati, ‘Ali nu mupasi wankota.’ 
Mwana wa Muntu wiza, akalya nu kumwa, namwe mukuti, ‘Lolini umuntu wii! Wene wapunuka nupya umukolesi. Wene acuza wakwe yakasonkesya na yakaifya.’ Lelo antu yalalola ukuti amano yakwe Leza alungame ndi yalola milimo yakweyo.”
Lyene Yesu atandika kupeela mulandu ku antu amu misumba muno wacisile vinjelengwe vingi, pano antu ali mwenemo yatazenzwike. Lyene avwanga ati, 
 “Kalanda ku antu amu Kolazini! Kalanda ku antu amu Betisaida! Ndi cakuti vinjelengwe ivyacisilwe munomuli vyacisilwe nu ku Tuli na Sidoni, antu ya kuku yange yazwale masaaka nu kuiswela itwi kuti yalange vino yati yazenzuka. 
Lelo namunena nati, pa wanda wa upinguzi, mwemo mulavunukwa kuluta antu amu Tuli na Sidoni. 
 Mwe antu amu Kapenaumu uzye mukwelenganya vino mungakweziwa kwiyulu kupela? Awe! Mulasumbwa pansi kuzimo! Pano ndi vinjelengwe ivyacisilwe munomuli ivyacisilwe mu Sodoma, Sodoma nga acilipo ni lelo. 
 Cumi namunena nati, pa wanda wa upinguzi Leza alaya na mizu cuze pa kuvunuka antu amu Sodoma kuluta mwemwe.”
Pa kasita kaka Yesu avwanga ati, “Tata, Mwene wi yulu ni nsi! Nakutaizya pano watusokolola ku antu atasambilila cino wafisa ku antu yamano na asambilile. 
Endi Tata, cii acino walondanga kuti cicitike.
  “Tata wampeela vintu vyonsi. Pasi nanti wenga uwamanya Mwana suka sile Tata, nupya pasi nanti wenga uwamanya Tata suka sile Mwana, nga na yao yonsi yano Mwana wasola kuti amusokolole kunoyali.
“Izini kunondi, mwensi mwe yatonte nupya anyomelwa, nani namamupeela upuzo. 
 Zwalini ikoli lyane, musambilile kunondi, pano nene wa mutembo, nupya nkaicefya mu mwenzo, nga mumazana upuzo mu myenzo inu. 
Pano ikoli lyane lino nkazwika ilyangupale, ni cisendo cino nkatwika citanyooma.”
  Uwanda umwi pa Sabata, Yesu wapitanga asalala mu vyalo vya ngano. Na alondezi yakwe yali nawe, nga lino yakupita mu vyalo vya ngano, yuvwa inzala yatandika kutinkula misakinta ya ngano yalya. 
Lino Afaliseo yalola cii, yamunena yati, “Lola, alondezi yako yakucita cii citalingine na masunde itu pa Sabata.” 
 Yesu nawe aasuka ati, “Uzye mutawelenga cino Davidi wacisile lino wene na antu yano wali nao yuvwile inzala? 
 Davidi wingile mu ng'anda yakwe Leza, nga aliwe pamwi na yao ali nawe yalile mikate iyaziliziwe kuli Leza, ino umuntu sile atalinzile kulya suka sile yasimapepo? 
 Nanti uzye mutali muwelenge mu Masunde vino cila Sabata yasimapepo yakavuna sunde li Sabata mu Ng'anda ikulu yakwe Leza ukwaula kuvunukwa? 
Namunena nati, mukulu kuluta Ing'anda ikulu yakwe Leza ali pano. 
 Lelo ndi cakuti mwamanyile vino mazwi yaa yakusenula akuti, ‘Nkulonda kuti mwalanga uluse ku antu yauzo kuluta kundetela impolelwa,’ lyene mutangavunuka yano asi na mulandu. 
Pano Mwana wa Muntu wakwata maka akupingula vya kucita pa Sabata.”
Lino Yesu wafuma kweneko, aingila mu ng'anda ya mapepo, 
umwali umuntu uwali ni cizanza cilemale. Lyene antu yamwi ali penepo yalondelezyanga mulandu wakupeela Yesu, nga yamuzya yati, “Uzye ciine na masunde kupozya mulwale pa Sabata?” 
 Nawe ayauzya ati, “Umwi uwa munomuli ndi akweti mfwele yonga, nga nayo yaponela mu ciwina pa Sabata, uzye atangailema nu kuifumya? 
Uzye umuntu atalusile mfwele? Caleka masunde itu yazumilizya kwazwa pa Sabata.” 
Lyene anena umuntu ati, “Ololola cizanza cako.” Nawe aololola, nga ciya icipuma nupya, wakwe vino cuze cali. 
Afaliseo yafuma yaya yumana kapi kuti yamukome.
Lino Yesu uvwa vino yati yumana kapi, afuma ku cifulo cici, na antu aingi yamulondela. Alino apozya alwale yao onsi, 
ayapeela ilamulo kuti yatanena umuntu nanti umwi. 
Vintu vii vyonsi vyacitike kuti cifikiliziwe cino Mwene wavwanzile kupitila muli kasema Ezaya ati,
  “Lolini muomvi wino nati nsolola.
Atalacita vikanza nanti kulaizya,
Atalavuna itete lifwampe,
Munoli antu amu nko zyonsi yalapaalila.”
Lyene yamuletela umuntu wino wali nu mupasi wankota, uwamucisile mpafu na uciulu, nawe Yesu amupozya, umuntu nawe avwanga, nga aalola. 
Alino antu yonsi yazunguka yati, “Uzye wii angaya Mwana wakwe Davidi?” 
 Lelo lino Afaliseo yuvwa cii, yavwanga yati, Awe! “Kupitila sile muli Belezebu, mwanangwa wa mipasi yankota, amuno akafumizya mipasi yankota.” 
Lelo Yesu lino wamanya vino yakwelenganya ayanena ati, “Antu amu wene uli onsi ndi yakatukilana aisikulu nu kuilwisya, lyene uwene uwo ulawa. Na amu musumba uli onsi nanti amu ng'anda ndi yakatukilana aisikulu nu kuilwisya, yene yalapaatukana. 
Ndi amu wene wakwe Ciwa yakulwisyanya aisikulu, ale yakuipaatula. Uzye lyene uwene wakwe ungakoma uli? 
Ndi nkafumya mipasi yankota mu maka yakwe Belezebu, uzye antu inu yakaifumya mu maka yakwe weni? Caleka nda vino cili antu inu kwene yalamupingula ukuti mwaponga. 
Lelo ndi cakuti nkafumya mipasi yankota mu maka ya Mupasi wakwe Leza, ale lyene Uwene wakwe Leza wati wiza panomuli.
“Kusi umuntu umwi angazanza ing'anda ya muntu wa maka nu kusenda vino wakwata suka inkolelo wanyepa umuntu wa maka, alino lyene angazanza ing'anda yakwe.
  “Wino wensi aakumpazya ala asi nani. Na wino wensi asingazwa kukolonganika ala akusalanganya. 
Caleka namunena vino, maifyo ya antu na mazwi yao a misuli kuli Leza yonsi yangelelwa. Lelo wino wensi alavwanga mazwi ya misuli pali Mupasi Wamuzilo wene atalelelwa. 
 Wino wensi alavwanga mazwi aipe pa Mwana wa Muntu angelelwa. Lelo wino wensi alavwanga mazwi aipe pali Mupasi Wamuzilo wene atalelelwa, ndakai ni nsita ikwiza.
  “Ndi mwavwanga mwati, umuti uu usuma, kuli kuti ni vizao vyauko ivisuma. Lelo ndi mwati umuti uu uwipe ala ni vizao vyauko iviipe. Pano umuti onsi ukamanyika ku vizao vino ukaseeka. 
 Mwe ana ya nzoka mwe! Uzye mungavwanga uli vintu visuma lino mwemwe yaipe? Pano mulomo ukavwanga vintu vizile mu mwenzo. 
Muntu musuma akafumya vintu visuma mu visuma vino wasunga mu mwenzo wakwe. Nu muntu mwipe akafumya viipe mu viipe vino wasunga mu mwenzo wakwe.
“Lyene namunena nati, pa wanda wa upinguzi cila muntu alalondolola mulandu uno wavwanzile mazwi auwelewele. 
Pano Leza alaomvya mazwi yako kuti asininkizye ndi wewe wakaele nanti uwa mulandu.”
  Lyene Afaliseo na yakasambilizya ya Masunde yamwi yamunena yati, “Kasambilizya, tukulonda kulola cilangililo ca cinjelengwe kufuma kunuli.”
  Yesu avwanga ati, “Antu amu mukulo uu aipe nupya asi na utailo yakalonda cilangililo ca cinjelengwe! Lelo kusi cilangililo ca cinjelengwe icilapelwa kunoyali suka cilangililo cakwe kasema Yona. 
 Pano wakwe vino Yona waizi munda ya ciswi amanda yatatu musanya nu usiku, avino nu Mwana wa Muntu alalala mu musili amanda yatatu musanya nu usiku. 
 Pa wanda wa upinguzi, antu amu Ninive yalimilila pamwi na antu amu mukulo uu nu kuyasinila, pano yene yazenzwike lino Yona wakosozile kuno yali. Lola, umwi mukulu kuluta Yona ali pano. 
 Pa wanda wa upinguzi namwene uwaku kaeya alimilila pamwi na antu amu mukulo uu nu kuyasinila, pano wapisile mpanga itali cuze kuya ku mwene Solomoni ku kuvwa mazwi ya mano kunoli. Lola, umwi mukulu kuluta Solomoni ali pano.
“Lino mupasi wankota wafuma mu muntu, ukapitana mu lwanga ala ukulonda cifulo apa kupuza. Lelo ndi utazanyile pamwi, 
lyene ukati, ‘Namaswilila ku ng'anda yane ino nafumilemo.’ Lino waswilila, iuzana ing'anda musi cimwi, ipyele ningo na vyonsi iviseziwa. 
Lyene iufuma iuya uleta mipasi yuze cinimbali iipisye ukuuluta, nga iiza ikalamo. Lyene miyele ya muntu wiyo, iipisya kuluta vino yali pa kutandika. Avino cilaya ku antu aipe amu mukulo uu.”
Lino Yesu acili vwanga kwi umba, nyina na ina yakwe yafika iimilila panzi, ala yakulonda kuti yavwange nawe. 
Alino umuntu umwi anena Yesu ati, “Ala nyoko na anyonko yaimi panzi yakulonda kuvwanga nawe.”
Yesu amuuzya ati, “Uzye mayo aweni, nupya aina yane aaweni?” 
Alino lyene asonta pa alondezi yakwe, avwanga ati, “Lolini, yaa, ali yamayo, nupya ali ina yane. 
Pano wino wensi akacita kulonda kwakwe Tata uwa mwiyulu, wene ali mwina wane, na kaci wane na mayo.”
Wanda uwo kwene Yesu afuma mu ng'anda aya ku nkumba yakwe yemba. 
 Maumba akulu cuze yakongine panoli cakuti apatama mu wato umwi, amuno aikala. Lelo iumba lyene limilila pa nkumba yakwe yemba.
Alino ayanena vintu vingi mu milumbe ati, “Uvwini! Kwali kata wa mbezu uwaile ku kuta imbezu. 
Lyene lino akuta, imbezu zimwi ziponela mu nzila, ni vyunyi viiza vizikompa. 
Zimwi ziponela pa lwala, apali musili unono, zimela zuwa, pano musili utavuzilepo. 
Lyene lino ilanzi lyasanzama nu kuwala, ilyoca ivimelwa navyo vyuma, pano misisi itingile pansi. 
Imbezu zimwi ziponela mu myunga. Lyene myunga ikula, izitotola, nazyo zitafukwile. 
Lelo imbezu zimwi ziponela pa musili uvunde, nga lino zyamela, zikula nu kuseeka vizao vivule, zimwi umwanda onga, zimwi makumi mutanda, nga na zimwi makumi yatatu.” 
Lyene Yesu ayanena ati, “Ali na matwi yakuuvwa, auvwe!”
Pacisila alondezi iiza yamuzya yati, “Pacani ukuvwanga ku antu mu milumbe?” 
Yesu nawe aasuka ati, “Mwemo mwapelwa amano ya kumanya nkama zya Wene wa mwiyulu, lelo yene yatapelwa. 
 Pano wino wensi akweti wene alapeelwa navyuze, na wino wensi atakweti cimwi nawe alapokwa nu tunono tuno akwelenganya kuti akweti. 
Pamulandu kwene uu, nkavwanga kunoyali mu milumbe, pano yangalolekesya lelo yatangalola ningo, nu kuvwa yanguvwa lelo yatangamanya. 
 Muli yaa usemo wakwe Ezaya wafikiliziwa, uno ukati,
  pano mano yao yakupwa,
  “Lelo mwemo muli nu longo! Pano manso inu yakalola na matwi inu yakauvwa. 
 Pano cumi namunena vino yakasema na antu aololoke aingi nao kwene yalondanga kulola vintu vino mukulola, lelo yataviweni, nupya yalondanga ukuuvwa vino mukuuvwa, lelo yatavyuvwile.
“Caleka uvwini nu kusambilila vino mulumbe uu wakwe kata wa mbezu ukusenula. 
Yao akauvwa mazwi yano yakalanda vya pa Wene wakwe Leza kwaula kuyamanyikisya, yakoline wa mbezu izyaponile umu mbali ya nzila. Lelo mwanisi wakwe Leza aiiza afumya mazwi yano atewa mu myenzo yao. 
Imbezu izyaponile pa lwala, ayao yano ndi yuvwa mazwi yakwe Leza yayapokelela nu luzango. 
Lelo yasiingila nu kwika misisi mukasi ka myenzo yao, nupya yasyaikalilila. Caleka lino ucuzi nanti kuzunyiwa viiza pamulandu wa mazwi yakwe Leza lilyo kwene yanenuka. 
Imbezu izyaponile mu myunga, ayao akauvwa mazwi yakwe Leza. Lelo masakamiko ya wikazi uwamu nsi ii, kusombwa nu ukama, vikaingila nu kutotola mazwi, alino yasyaseeka vizao. 
Imbezu izyaponile pa musili uvunde ayao yano ndi yuvwa mazwi yakwe Leza, yuvwikisya nu kumanya. Yene yakaseeka vizao vivule, yamwi umwanda onga, yamwi makumi mutanda, nga na yamwi makumi yatatu.”
Yesu ayanena mulumbe na uze ati, “Uwene wa mwiyulu ukoline ni cikacitika lino umuntu wata imbezu zisuma mu calo cakwe. 
Lelo lino antu yati yakasula, mwanisi wakwe aiiza ata kalolo mu ngano, nga apita. 
Lyene lino ingano zyamela, zikula nu kufukula, nga kalolo nawe aloleka. 
Alino aomvi yakwe iiza yamuzya yati, ‘Uzye utatile imbezu zisuma mu calo cako? Uzye lyene kalolo wafuma kwi?’ 
Nawe ayaasuka ati, ‘Mwanisi uwatacita cii.’ Aomvi yamuzya yati, ‘Uzye ukulonda tuye tukipe kalolo?’ 
Lelo nawe ayaasuka ati, ‘Awe, pano lino mukwipa kalolo mungipila kumwi ni ngano. 
Lekini vyonsi vikulile pamwi kufika ku uzombozi. Pa nsita ilya ndanena azombozi inti, mutandike kwipa kalolo, mumukolonganike nu kumunyepa mu myanzi, nu kooca mu moto. Alino lyene mukolonganike ingano nu kuzisezya mu nkoma.’ ”
Yesu ayanena mulumbe nauze ati, “Uwene wa mwiyulu ukoline wa lumbezu lwakwe musunta luno umuntu watile mu calo cakwe. 
Nanti angala lwacepesya pa mbezu zyonsi, lelo ndi lwamela, lukulisya kuluta vilimwa vyonsi vyamu calo, nga lukula luya wa cimuti cakuti ni vyunyi viluka vinsanzo mu misambo yakweo.”
Yesu ayanena mulumbe nauze ati, “Uwene wa mwiyulu ukoline wa citutumusi cino umwanaci watozile atikanya nu usu wa ngano uwingi kufika lino umunya watutumuka.”
Yesu wavwanzile vintu vii vyonsi ku maumba mu milumbe. Atayasambilizyanga cimwi kwaula kuomvya milumbe. 
 Cii cacitike pakuti cifikiliziwe cino kasema wavwanzile ati,
Lyene Yesu asya iumba, aingila mu ng'anda. Alondezi yakwe iiza kunoli yamunena yati, “Tunene vino mulumbe wakwe kalolo ukusenula.” 
Nawe ayanena ati, “Wino uwatile imbezu zisuma, Mwana wa Muntu. 
Calo cikwimilila insi. Imbezu zisuma zikwimilila antu amu Wene. Kalolo nawe akwimilila antu ya mwanisi wakwe Leza. 
Mwanisi wino watile kalolo akwimilila Ciwa. Uzombozi ukwimilila wanda wampelelekezyo ya nsi. Yakasinza nayo yakwimilila angeli. 
Caleka vino antu yakaipa yakolonganika kalolo nu kumoca mu moto, mu musango uli onga kwene avino cilaya pa wanda wampelelekezyo ya nsi ino. 
Mwana wa Muntu alatuma angeli yakwe mu wene wakwe, nao yalakonganika nu kufumyamo antu yonsi akalenga auze kwifya nga na antu yonsi akacita viipe. 
Lyene pacisila alayasumbila mwi lungu lya moto, muno yalalila nu kulumanya ncecete. 
Lyene antu akacita ivyawololoke yene yalaengesa wi lanzi mu Wene wakwe Isi. Ali na matwi yakuuvwa, auvwe!
“Uwene wa mwiyulu ukoline na cino cikacitika lino umwi wazana cuma camutengo cino umuntu wafisa mu musili mu calo. Lino wiza wacizana, nawe acifisa nupya, nga mu luzango apita, aya akazya vyonsi vino akweti, nga aiiza akala calo kwene cico.
“Nupya Uwene wa mwiyulu ukoline na cino cikacitika lino mulonsi akulondalonda mbela yamutengo. 
Lyene lino wazana mbela yamutengo ukulu cuze apita aya akazya vyonsi vino wakweti, nga aiiza aikala.
“Nupya kwene Uwene wa mwiyulu ukoline na cino cikacitika lino yamwi yasumba isumbo pali yemba, nga nu kulema inswi zya misango yonsi. 
Lyene lino lyazula, alondo yalikulila ku cituntu. Alino iikala pansi, nga yasololamo zisuma, yaziika mu mise. Lelo ziipe zyene yazisumba. 
Mu musango uli onga avino cilaya pa wanda wa mpelelekezyo ya nsi. Angeli yalafuma kwiyulu, nu kupaatula antu aipe ku antu aololoke, 
nga yasumbe aipe mwi lungu lya moto, mumo muno yalalila nu kulumanya ncecete.
“Lyene Yesu auzya alondezi yakwe ndi cakuti yati yamanya vintu vii vyonsi.” Nao yaasuka yati, “Endi, Mwene.” 
Alino ayanena ati, “Caleka kasambilizya wa Masunde wensi wino uwaya mulondezi wa Wene wa mwiyulu wene akoline nu mwine ng'anda, wino akafumya vyuma vyakwe vipya ni vikote mu nkoma yakwe.”
Lino Yesu wamala kuyanena milumbe ii yonsi, afuma kweneko, 
aya ku musumba uwa kumwao. Alino atandika kusambilizya antu mu ng'anda ya mapepo. Lyene onsi yazunguka cuze yuzyanya yati, “Uzye aukwi kuno umuntu wii wafumya amano yaa, nga na maka yakucita vinjelengwe? 
Uzye wii asi mwana wakwe kawaza wa mbao? Uzye nyina asi Maliya? Uzye aina yakwe yasi a Yakobo na Yose na Simoni na Yuda? 
Uzye yakaci yakwe yonsi yasiikala kuno mwitu? Uzye lyene aukwi kuno umonsi wii wafumya vintu vii vyonsi?” 
 Alino yamukana.
Lelo atacisile vinjelengwe vingi kuku, pano antu yatakweti utailo munoli.
Mu manda yalya, Helodi kateeka uwamu Galile uvwile mpwelo ya pali Yesu. 
Alino anena nkombe zyakwe ati, “Cumi kwene wii a Yoane Kawatizya uwatazyukuka kufuma ku afwe.” Acino akwatile na maka akucita vinjelengwe. 
 Pano nkolelo Helodi wapile ilamulo kuti yaleme Yoane, yamunyepe nu kumuyalila mu ng'anda yaminyololo. Wacisile cii pamulandu wakwe Helodia muci wakwe Filipo mwina wakwe. 
 Pano Yoane wanenanga mwene Helodi ati, “Citaine ni sunde kutwala Helodia!” 
Helodi walondanga kukoma Yoane, lelo oofile Ayuda pano yene yataile vino Yoane akasema.
Pa wanda wa kuzangila kuvyalwa kwakwe Helodi, kwali cimulo. Alino umwana umwanaci wakwe Helodia wizile acina inkolelo yakwe yao amilwe ku cimulo. Helodi nawe camuzanzizye cuze, 
cakuti amulaya nu mulapo ati, “Nalaya nu mulapo ukuti namakupeela consi cino umalenga!” 
Lyene nyina anena mwana ati, “Yanga kamulenge uti, ‘Umpeele ndakai kwene umutwe wakwe Yoane Kawatizya pa mbale.’ ” 
Cii, calenzile mwene kuya nu ulanda cuze. Lelo pamulandu wa mulapo wakwe uno wacisile pa manso yakwe yao amilwe ku cimulo, apeela ilamulo ku yaomvi yakwe kuti yapeele mwana cino akulonda, 
nga yaya mu ng'anda yaminyololo, yaputula umutwe wakwe Yoane. 
Lyene yaleta umutwe pa mbale, yaupeela ku mukazyana, nawe autwala kuli nyina. 
Na alondezi yakwe Yoane iiza yasenda icala cakwe yaya yazika, nga yapita yaya yanena Yesu.
Lino Yesu uvwa icaticicitika, apaatuka apita mu wato, aya ku cifulo cili cele. Lino maumba yuvwa ukuti watapita, yafuma mu misumba yapita ni ngazo, yamulondela. 
Lino Yesu wapatuka mu wato, alola iumba likulu cuze, nga aya na mizu, apozya yao ali alwale. 
Insita ya manguzi, alondezi yakwe yapalama kunoli, yamunena yati, “Kuno uku lwanga, nupya ilanzi lyatemba. Nena antu yapite, kuti yaye mu mizi yakaikalile vyakulya.” 
Yesu aasuka ati, “Cisyakulondekwa kuti yapite. Mwemwe kwene yapelini vyakuti yalye.” 
Nao yamunena yati, “Kuno tukweti sile mikate isano nga ni nswi ziili.”  
Nawe ayanena ati, “Letini kunondi.” 
Alino apeela ilamulo ku antu kuti ikale pa masote. Alino Yesu atoola mikate isano ni nswi ziili, alingamila kwiyulu, ataizya kuli Leza. Lyene amokoola mikate, nga apeela alondezi yakwe nga nao yapela antu. 
Onsi yalile iikuta. Lyene alondezi yasola imvungwa izyasile, yazuzya imise ikumi na iili. 
Na pali yao alile pali manye aonsi mazimbi yasano, kwaula kupenda anaci na ana.
Manguzi kwene yalya Yesu anena alondezi yakwe kuti yapatame mu wato yamukolelele ku mbalama yuze yakwe yemba. Lelo wene asyala akunena antu kuti yapite kumwao. 
Pacisila lino waleka maumba yapita, apita aya akwela mwamba ku kupepa wenga. Lino kakuku katola wali wenga sile kweneko. 
Lelo uwato wene wali patali ni cituntu, ala ukupumwa na maimbi, pano cipupu cafumanga kuno uwato wayanga.
Lyene pa macaca Yesu aiiza kunoyali ala akupita pa manzi. 
Lelo lino alondezi yamulola akupita pa manzi, yuvwa intete. Alino yapunda yati, “Umuyeye!”
Lyene lilyo kwene Yesu nawe avwanga kunoyali ati, “Posyini! Anene! Mutoopa!” 
Lyene Petulo amunena ati, “Mwene nda wewe, unene kuti nize kunuli pa manzi.” Yesu nawe amunena ati, “Iza.”
Alino Petulo afuma mu wato, apita pa manzi, alungama kuli Yesu. 
Lelo lino walola vino kwaya cipupu, auvwa intete, atandika kutuwila, nga akuta ati, “Mwene, ntuule.” 
Lilyo kwene Yesu atambika ikasa amulema. Alino amunena ati, “We wa utailo unono, uzye pacani watwisika?” 
Lyene oili yapatama mu wato, nga cipupu cilala. 
Alino alondezi yano ali mu wato, yamufukamila, yavwanga yati, “Cumi, wewe Mwana wakwe Leza.”
Lyene lino yalamba mbalama yuze, yakooka pa Genesaleti. 
Lino antu amu mpanga ilya yalooka ukuti a Yesu, yamanyisya antu konsi konsi, vino wene wataiza nga nao yaleta alwale kunoli. 
Alino yaletela Yesu alwale yao onsi, nga yamulenga kuti aleke alwale yaleme nanti kwi sempele lya cizwalo cakwe. Na yano onsi alemileko yapoziwe.
Uwanda umwi Afaliseo na yakasambilizya ya Masunde yamwi afumile ku Yelusalemu iiza kuli Yesu. Alino yamuzya yati, 
“Uzye pacani alondezi yako yasyayela intambi zino vikolwe vitu vyatusilile? Pano yene yakalya ni minwe ya mifitalila kwaula kufulala ku minwe kulingana nu lutambi lwa vikolwe vitu.” 
Yesu aasuka ati, “Uzye pacani cino mwemo pakwemelela ku ntambi zinu musyayela masunde yakwe Leza? 
 Pano Leza wakonkomizye ati, ‘Cindika so na nyoko. Wino wensi asicindika isi nanti nyina alinzile ukufwa.’ 
Lelo mwemo mukasambilizya ukuti umuntu ndi akweti cimwi cino angapeela kwazwa isi nanti nyina, lelo ndi wati, ‘Uu, uwila kuli Leza,’ wene atangapeelwa mulandu pa kuntazwa isi nanti nyina. 
Mu nzila ii mukalenga antu kusula masunde yakwe Leza pamulandu wa ntambi zinu. 
Mwe yasomvi mwe! Ezaya wali ningo lino wasemile pali mwemwe, ati,
  ‘Antu yaa yakancindika sile mu mazwi yao.
  Nanti yakumpepa icasilesile,
Lyene Yesu aama iumba kunoli alinena ati, “Uvwini kunondi mwensi, nu kumanya. 
Pasi cimwi cino cikaingila mu mulomo wa muntu cingamukowezya, lelo cino cikafuma mu mulomo wa muntu cene cingamukowezya.”
Lyene alondezi iiza kunoli yamuzya yati, “Uzye watumanya vino Afaliseo yafwitoka pali vino walanda?” 
Ayanena ati, “Muti onsi uno Tata wa mwiyulu atalemile ulipulwa kumwi ni misisi. 
 Lekini yaye. Yene intunguluzi mpafu. Impafu ndi yatungulula impafu yuze, ale zyoili kwene zingaponela mu ciwina.” 
Petulo avwanga ati, “Tunene vino mulumbe uu ukusenula.” 
Yesu ayauzya ati, “Uzye namwe kwene mutilwike? 
Uzye mutamanyile vino consi icikaingila mu mulomo cikaya munda nga cifumila kunzi? 
 Lelo vintu vino vikafuma mu mulomo vyene vikafuma mu mwenzo nupya vikakowezya umuntu. 
Pano mu mwenzo mukafuma amelenganyo yankota akamutungulula ku kukoma, kulongozya, nu kucita vintu vya winyi, uwivi, umboni waufi, kutumpwila. 
Vintu vii vyene vikakowezya umuntu. Lelo kulya ni minwe ya mifitalila kutangakowezya muntu.”
Lyene Yesu afuma ku cifulo cici aya ku mpanga ya mupipi ni misumba ya Tuli na Sidoni. 
Lyene umwanaci umwina Kenani uwikalanga pipi nu ku cifulo cii aiiza alaizya ati, “Mwene, we mwana wakwe Davidi, ya na mizu kunondi! Mwanane kaci akacuziwa cuze nu mupasi wankota.”
Lelo Yesu atavwanzile nanti izwi. Alino alondezi iiza yamupapata yati, “Muzinge pano akutwanoola.”
Lelo wene avwanga ati, “Natumwa sile ku ina Izlaeli, yao ali wa mfwele ziponge.”
Lyene umwanaci aiiza amufukamila ati, “Mwene ungazwe!”
Yesu amunena ati, “Cisi cisuma kutoola vyakulya vya ana nu kusumbila yasimbwa.”
Lelo umwanaci avwanga ati, “Endi, Mwene na yasimbwa kwene yakalya vilakasi vya vyakulya vya ana vino vikapona pa cipango cakwe wino uwayateeka.”
Alino Yesu nawe amunena ati, “Mwanaci we, utailo wako ukulu cuze! Umacitilwa cino ukulonda.” Lyene mwana wakwe kaci apoziwa pa kasita kwene kako.
Alino Yesu afuma kuku, apita mu nkumba yakwe yemba wa Galile. Lyene akwela umwamba aikala. 
Lyene maumba akulu cuze iiza kunoli, ala yasenzile vilema, impafu, vite, yaciulu nga nayauze aingi a ndema zipusanepusane. Alino yayateka inkolelo yakwe Yesu, nawe ayapozya. 
Caleka antu yonsi yazunguka lino yalola vino yaciulu yakuvwanga, vilema vyapoziwa, vite navyo vikupita, nga na vino impafu zyatandika kulola. Alino yalumbanya Leza wa Izlaeli.
Yesu aama alondezi yakwe kunoli ayanena ati, “Naya na mizu pa antu yaa, pano yali nani manda yatatu lelo yatakweti cakuti yalye. Ntakasi kuti yapite kumwao kwaula kulya cimwi, pano yamaongoka mu nzila.” 
Alondezi yakwe nao yamuzya yati, “Uzye aukwi mu lwanga kwene muu kuno tungazana vyakulya vya kwimula iumba likulu ndi lii?” 
Yesu ayauzya ati, “Uzye mukweti mikate inga?” Nao yaasuka yati, “Tukweti mikate cinimbali, nga nu tuswi tunono.” 
Alino Yesu apeela ilamulo kwi umba kuti likale pansi. 
Lyene atoola mikate cinimbali nu tuswi, nga pacisila ca kutaizya kuli Leza, aimokoola, apeela alondezi yakwe, nao yapela kwi iumba. 
Antu yonsi yalya iikuta. Lyene pacisila alondezi yasola imvungwa izyasile, yazuzya imise cinimbali. 
Na pa antu yano alile pali aonsi mazimbi yani, kwaula kupenda anaci na ana. 
Alino Yesu yapakasyanya na antu, nga apatama mu wato, aya ku mpanga yali pipi nu ku Magadani.
  Lyene Afaliseo na Asaduki yamwi iiza kuli Yesu kuti yamwezye mu mazwi. Caleka yamuzya kuti acite cilangililo ca cinjelengwe cakusininkizya vino wene watumwa na Leza. 
Nawe aasuka ati, “Manguzi lino ilanzi lyati lyawa, nga nu mwiyulu mwaenza, mwemo mukavwanga muti, ‘Mutondo muza ulaya cele, pano mwiyulu mwaenza.’ 
Alino katondo, mwiyulu ndi mwaenza, kuya ni cipupu, mwemo mukati, ‘Imvula imatonya pano mwiyulu mwaenza nu kufutika.’ Mwemo lino mukaceceta iyulu, mukalanda vino muza ulaya, lelo mutangamanya vikucitika ndakai! 
 Antu amu mukulo uu nupya aipe asi na utailo yakalonda cilangililo ca cinjelengwe! Lelo kusi cilangililo icilapelwa kunoyali, suka sile cilangililo cakwe kasema Yona.” Lyene Yesu apita, ayasya.
Lino alondezi yalamba mbalama yuze yakwe yemba, iilila kusenda mikate. 
 Yesu ayasoka ati, “Cenjelini nupya muye apempukile ku citutumusi ca Afaliseo na Asaduki.”
Nao yalanzyanya aisikulu yati, “Akuvwanga cii pano tutasenzile mikate.”
Yesu wamanyile cino yalanzyanyanga, caleka ayauzya ati, “Mwe ya utailo unono, uzye pacani mukulanzyanya pamulandu wakuti musi na mukate? 
 Uzye na ndakai kwene mutali mumanye? Uzye musyakwiusya lino namokoozile mikate isano nu kwimula antu mazimbi yasano? Uzye mwasozile muzuzya mise inga? 
 Uzye musyakwiusya mikate cinimbali ino namokoozile nu kwimula antu mazimbi yani. Uzye mwasozile muzuzya mise inga? 
Uzye na ndakai kwene mutali mumanye kuti ntakulanda kunomuli pamulandu wa mikate? Lelo cenjelini ku citutumusi ca Afaliseo na Asaduki”
Lyene alondezi iiluka kuti atakuyanena kucenjela ku citutumusi cikaomviwa mu mukate, lelo kuti yacenjele ku usambilizyo wa Afaliseo na Asaduki.
Lyene lino Yesu wafika ku mpanga yapalime ku musumba wa Kesaliya Filipi, auzya alondezi yakwe ati, “Uzye antu yakati Mwana wa Muntu aweni?”
  Nao yaasuka yati, “Yamwi yakati wewe Yoane Kawatizya. Yamwi yakati wewe Eliya. Alino yamwi nao yakati wewe Yelemiya, nanti wewe umwi wamuli yakasema.”
Yesu nawe ayauzya ati, “Uzye mwemo mukati nene weni?”
  Simoni Petulo nawe aasuka ati, “Wewe Katuula uwalavilwe, Mwana wakwe Leza uwa umi.”
Yesu amunena ati, “Walongo a wewe, Simoni mwana wakwe Yoane. Pano pasi umuntu uwataumbula cii kunuli. Lelo Tata uwa mwiyulu uwatakuumbwila. 
Petulo nakunena vino wewe lwala, na pa lwala luu apano ndakuula iuvi lyane, nga nanti maka ya mfwa yatalalicimvya. 
 Namakupeela mfungulo zya wene wa mwiyulu. Consi cino wazumilizya pano pansi, na Leza kwene mwiyulu alazumilizya. Na consi cino wainda pano pansi, na Leza kwene mwiyulu alainda.”
Lyene apeela ilamulo ku alondezi yakwe kuti yatanena umuntu nanti umwi vino wene ali Katuula uwalavilwe.
Kufuma pa nsita kwene ilya nu kutwalilila, Yesu atandika kunena alondezi yakwe paswe ati, “Indi nu kuya ku Yelusalemu, kuno ndapelwa mu makasa ya ikolo ya Ayuda, yasimapepo akalamba na yakasambilizya ya Masunde, yano alancuzya cuze. Yalankoma, lelo pa wanda uwalenga yatatu ndazyukuka nu kuya nu umi.” 
Petulo amusenda pa mbali atandika kumukalipila ati, “Mwene cipelele kutali. Utakaleke cii cikuponele.” 
Lelo Yesu aseleuka, asinkola Petulo ati, “Fuma pano, Ciwa! Kunondi ukoline wa cisiki mu nzila, pano amelenganyo yako yatafumile kuli Leza, lelo auntunze.”
  Lyene Yesu anena alondezi yakwe ati, “Muntu umwi ndi akasi kundondela, aikanye, aisendele ulupanda nga andondele. 
 Pano wino wensi akalonda kutuula umi wakwe, wene alauponzya. Lelo wino wensi amaponzya umi wakwe pamulandu wane, wene alauzana. 
Uzye umuntu alakwata muzano cii ndi walonka ivyamu nsi vyonsi, lelo waponzya umi wakwe? Awe kusi cimwi! Uzye kuli cimwi cino umuntu angalipa kuti umi wakwe umuwelele? 
 Pano Mwana wa Muntu aliiza pali pamwi na angeli yakwe mu lulumbi lwakwe Isi. Lyene alalambula nanti kuvunuka cila muntu kulingana ni vicitwa vyakwe. 
Cumi namunena vino, apano yali yamwi pano atalafwa kufika lino yalalola Mwana wa Muntu akwiza mu wene wakwe.”
  Pacisila ca manda mutanda Yesu asenda Petulo, Yakobo na Yoane mwina wakwe ayatungulula yaya pa mwamba utali, kuno yene yali onga. 
 Lyene yalola Yesu wakaoka, ni cinso cakwe ciyengesa cuze wi lanzi, nga ni vizwalo vyakwe viyengesa viya vitiswe wa luswepo. 
 Lilyo kwene alondezi yalola Mose na Eliya, ala yakuvwanga na Yesu. 
 Petulo anena Yesu ati, “Mwene, catuzipila kuti twali tutenzi kuno kwene. Ndu kasi, namakuula insakwe zitatu, yonga iyakwako, yuze iyakwe Mose, nayuze iyakwe Eliya.” 
 Lino acili akuvwanga, ikumbi liyengese cuze liyavimba, ni izwi lyuvwika kufuma mwi kumbi liti, “Wii, Mwanane mukundwe. Munoli nkuzanga cuze. Mwamuvwa.” 
Lino alondezi yuvwile izwi, yuvwa intete cuze cakuti yapona pansi yafupime. 
Lelo Yesu aiiza ayakumya ni kasa lyakwe, avwanga ati, “Katukini, mutuvwa intete.” 
Lino yasanzula amanso, yataweni umwi suka sile Yesu.
Lyene lino yacili tentemuka mwamba, Yesu ayapeela ilamulo ati, “Mutanena nanti umwi pa cilolwa cino mwalola, kufika lino Mwana wa Muntu alazyukuka kufuma ku afwe.” 
Alondezi yamuzya yati, “Lyene uzye, pacani yakasambilizya ya Masunde yakati Eliya aliiza inkolelo?” 
Yesu nawe aasuka ati, “Cumi, Eliya ali nu kwiza, kuti nupya alungike vintu vyonsi. 
 Lelo namunena vino Eliya wiza mpiti, nga antu nao yatamulooka. Lelo antu yati yamucitila vyonsi vino yakasi. Mu musango uli onga kwene, avino yalacuzya Mwana wa Muntu.” 
Lyene alondezi iiluka kuti akuvwanga kunoyali pali Yoane kawatizya.
Lyene lino iiza yuminkana ni umba, umuntu umwi aiiza afukama inkolelo yakwe Yesu. 
Amunena ati, “Mwene, ya na mizu pa mwanane umonsi. Cifumfumi cikamucuzya nupya maila aingi cikamuponya mu moto nga limwi mu manzi. 
Nali naleta mwanane ku alondezi yako, lelo yali yaposiwa kumupozya.” 
Yesu ayanena ati, “Ala! Uzye namaya namwe kufika lilaci? Mwe antu amu mukulo usi na utailo nupya uvulungane! Uzye namamutekelela kufika lilaci? Leta mwana wako mulumendo kunondi.” 
Yesu akalipila mupasi wankota, nao ufuma mu mulumendo, nga lilyo kwene apoziwa. 
Lyene pacisila cakwe cii, alondezi iiza kuli Yesu lino ali wenga. Alino yamuzya mu nkama yati, “Uzye pacani cino swemo twali twaposiwa kufumya mupasi wankota?” 
 Alino nawe aasuka ati, “Apamulandu wakuti mukweti utailo unono.” Cumi namunena vino, “Ndi mukweti utailo nanti unono wa lumbezu lwakwe musunta, munganena umwamba uu muti, ‘Sungutila’ nga nao ulasungutila. Kusi cimwi cino mungaposiwa kucita.”
Lelo kusi cuze cingafumya mupasi wankota uwa musango uu, suka sile mwapepa nu kuizilizya ukulya.]
Lino alondezi yakongana pamwi mu Galile, Yesu ayanena ati, “Mwana wa Muntu alakoopelwa ku antu. 
Yene yalamukoma, lelo pacisila ca manda yatatu alazyukuka nu kuya nu umi.”
  Lino Yesu na alondezi yakwe iiza ku Kapenaumu, yano asonkesyanga musonko wa Ng'anda ikulu yakwe Leza iiza kuli Petulo. Alino yamuzya yati, “Uzye kasambilizya winu akasonka musonko wa Ng'anda ikulu yakwe Leza?” 
Petulo nawe amwaasuka ati, “Endi, wene akasonka.” Lino Petulo wingile mu ng'anda, Yesu uwatandike kuvwanga kunoli, amuuzya ati, “Simoni, uzye wemo ukwelenganya uli pali cii? Uzye akuli yaweni kuno aene ya nsi yakasangulisya musangulo, nga nu kusonkesya musonko? Uzye ku antu yao nanti ku antu yauze?” 
Petulo nawe aasuka ati, “Ku antu yauze.” Yesu avwanga ati, “Lyene kuli kuti antu yao yatalinzile kusangula nanti kusonka. 
Lelo pakuti tutaya nu mulandu kunoyali, yanga kuli yemba, usumbilemo iswelo. Utoole inswi ino umatandika ukuswela, uyasamule mulomo, nga umazanamo lupiya. Utoole ulupiya lulo ukalipe musonko witu sweili.”
  Pa kasita kaka alondezi iiza kuli Yesu, yamuzya yati, “Uzye mukulu kuluta yonsi mu Wene wa mwiyulu aweni?” 
Lyene Yesu aama mwana munono, amwimika pa nkolelo yao, 
 Ayanena ati, “Cumi namunena, ndi mutasenwike nu kuicefya wa ana anono, mutalingila mu Wene wa mwiyulu. 
Caleka wino wensi uwaicefya wa mwana munono wii, wene ali mukulu mu Wene wa mwiyulu. 
Wino wensi akazengela mwana munono wakwe wii, pamulandu wane, ala wanzengela.
“Muntu umwi ndi alalenga wenga uwamu ana anono uwantaila ukwifya, cazipila umuntu wiyo kumunyepelela iwe lyakusiila likulu mu nsingo nu kuleka amwele muli yemba, pi ziya. 
Kalanda ku antu mu nsi pamulandu wa vintu vino vikalenga antu ukwifya. Pano ukwifya kumayangako lyonsi, lelo kalanda ku muntu wino akulenga kuti antu yaifya.
  “Ikasa lyako nanti kulu lyako ndi lyakulenga ukwifya liputule, nu kulisumba. Cakuzipila ukwingila mu umi na makunkutu nanti ulema, kuluta ukuya na makasa yaili nanti amakulu yaili nu kusumbwa mu Gehena. 
 Ilinso lyako ndi lyakulenga ukwifya, litonkole nu kulisumba! Cakuzipila kwingila mu umi ni linso lyonga, kuluta ukuya na manso yaili nu kusumbwa mu moto uwamu Gehena.
“Cenjelini mutezya kuti musule wenga uwamu ana yaa anono. Pano nsita zyonsi angeli yao aakayalinda, yene yakaikala pipi na Tata wino ali mwiyulu. [
 Pano Mwana wa Muntu wizile kuti atuule aponge.]
“Uzye mwemo mungelenganya uli pali vino umuntu akacita ndi wakweti mfwele mwanda, lyene yonga yaponga? Akasya zyonsi makumi fundimbali na fundimbali kuti apite ku kulonda yonga iyati ponga. 
Lino waizana, cumi kwene aya ni nsansa cuze kuluta pa mfwele makumi fundimbali na fundimbali izitaponzile. 
Mu musango uli onga kwene, So uwa mwiyulu asyalonda nanti wenga uwamu anono yaa, aponge.
  “Munyonko ndi wakwifya, yanga kunoli umulange kuluvyanya kwakwe lino muli sile mweili. Ndi wakuuvwa, lyene ale mwawikizyanya wa ina. 
 Lelo ndi wakana kuvwa kunuli, senda umuntu wenga nanti yaili, pakuti mulandu onsi usininkiziwe na yakambone yaili nanti yatatu. 
Ndi wakana kuvwa kunoyali, kanene iuvi. Ndi wakana kuvwa nu kwi uvi kwene, mumucite wa muntu atataila Leza nanti wakwe kasonkisya.
  “Cumi namunena vino, consi cino mwainda muno nsi, cilaindwa nu mwiyulu kwene. Na consi cino mwazumilizya muno nsi, cilazumiliziwa nu mwiyulu kwene.
“Nupya namunena vino yaili munomuli ndi yazumilizyanya muno nsi cimwi nu kulenga mwi pepo, cino yalenga cilapelwa kunoyali na Tata uwa mwiyulu. 
Pano kuno antu yaili nanti yatatu yakongana mwi zina lyane, nani ndaya nao.”
  Lyene Petulo aiiza kuli Yesu amuuzya ati, “Mwene uzye amaila yanga yano ningelela umwinane nga wanjifya? Uzye ningamwelela maila cinimbali?” 
 Yesu nawe aasuka ati, “Ntakukunena vino kufika pa maila cinimbali, lelo kufika pa makumi cinimbali maila cinimbali. 
Caleka Uwene wa mwiyulu wakolana nu mwene umwi uwakasi kupituluka muli vino vyalembwa pamulandu ni nkongole zino aomvi yakwe yakweti kunoli. 
Lino watandika kupituluka, yamuletela muomvi wenga uwakofile impiya mintapendwa. 
Pamulandu wakuti muomvi atakweti cakuti alipe, mwene apeela ilamulo kuti yamukazye. Alino yakazye umuci, ana nga na vyonsi vino wakwata pakuti alipe impiya zyonsi zino wakofile. 
Caleka muomvi afukama nkolelo ya mwene, amupapata ati, ‘Mwene, untekelele, nani ndakulipa vyonsi vino nakopa.’ 
Lyene mwene amuyela luse, amwelela inkongole zyonsi zino wakweti, nga amuzumilizya kuti apite.
“Lyene lino muomvi wafuma nu kupita, umu nzila azana muomvi muze wino wamukofile impiya madenali mwanda, amulema, amutitila pa nsingo ati, ‘Ndipa inkongole yane.’ 
Lyene muomvi muze afukama pansi, amupapata ati, ‘Untekelele, nani ndakulipa.’ 
Lelo wene akana, amutwala ku ng'anda yaminyololo kuti akayalilwe kufika na lino alalipa nkongole yakwe. 
Lino aomvi yauze yalola vino wacita, yaya nu ulanda cuze, yaya yanena mwene wao vyonsi vyacitike. 
Lyene mwene amwama, amunena ati, ‘Wewe muomvi mwipe! Nemo nali nakwelela inkongole zyonsi, pano wampapasile. 
Uzye nawe utali nu kuyela muomvi muzo luse nu kumwelela wakwe vino nemo nakwelela?’ 
Alino mwene auvwa icipyu, amupeela ku angalizi ya ng'anda yaminyololo kuti yamusunge kufika lino alalipa inkongole zyonsi.”
“Mu musango uli onga avino Tata uwa mwiyulu alamucitila ndi musyakwelela anyonko ni myenzo yonsi.”
Lino Yesu wamala kuvwanga vintu vii afuma ku Galile aya ku mpanga ya Yudeya, ku mbalama yuze ya luzi lwa Yodani. 
Alino maumba akulu cuze yamulondela, nga nawe apozya alwale ali kweneko.
Lyene Afaliseo yamwi iiza kunoli yamwezya yati, “Uzye ciine na Masunde kuti umuntu angata umuci wakwe pamulandu uli onsi?” 
Yesu nawe aasuka ati, “Uzye mutawelenga vino pa utandiko Leza wayaumvile umonsi nu mwanaci? 
 Nupya wavwanzile ati, ‘Pamulandu ukwene, umonsi alasya isi na nyina nu kuilundanya ku muci wakwe. Lyene oili yalaya umwili onga.’ 
Acino yatacili yaili, lelo umwili onga. Caleka kusi umuntu angalekanya cino Leza watalundanya.” 
 Nao yamuzya yati, “Uzye lyene pacani Mose wazumilizye umonsi kupeela umuci wakwe kalata wa kutaana?” 
Yesu nawe aasuka ati, “Mose wazumilizye kuti mwataana na aci inu pamulandu wa kukoma kwa myenzo inu. Lelo pa utandiko wa uumbo citali vivyo. 
 Namunena vino umuntu wensi uwata umuci wakwe, suka sile ndi wamulemula, ndi watwala mwanaci muze, ala walongozya.”
Alondezi nao yavwanga yati, “Ndi cakuti uu, uli mulandu sile uno umonsi angata umuci wakwe, ale lyene cingazipisya kuntatwala.” 
Yesu nawe ayanena ati, “Asi muntu ali wensi anguvwikisya usambilizyo uu, suka sile yao yano Leza wapela maka akwiluka vino ukusenula. 
Pano yamwi yatangatwala pano avino yavilwe. Pali yamwi nao atangatwala pano avino antu yayacita. Nga pali yauze aipingula aisikulu ukukana twala pakuti yaombela Leza. Na wiyo angatemwa kuvwa usambilizyo uu, lekini auvwikisye.”
Alino antu yamwi yamuletela ana anono kuti aiikepo makasa yakwe nu kuyapepelela. Lelo alondezi yakalipila antu yao ayalesile. 
Lyene Yesu ayanena ati, “Lekini ana anono iize kunondi, mutayalesya, pano Uwene wa mwiyulu uwakwe yao ali ndi yaa.” 
Lyene pacisila lino wika makasa yakwe panoyali, afuma kweneko apita.
Muntu umwi mulumendo aiiza kuli Yesu amuuzya ati, “Kasambilizya, uzye cisuma icani cino ndinzile kucita kuti mpokelele umi wape?”
“Yesu nawe amwaasuka ati, ‘Uzye pacani wanguzya pamulandu ni cisuma? Leza, wenga sile aliwe umusuma. Lelo ndu kasi kuti Leza akupeele umi wape, wayela masunde yakwe.’
  “Nawe amuuzya ati, ‘Uzye masunde cii?’ Yesu amwaasuka ati, ‘Utakoma, utalongozya, utaiya, utatumpwila umuzo,’ 
 wacindika so na nyoko, nga nu kutemwa umuzo vino nawe waitemwa.” 
Muntu amunena ati, “Nkayela masunde yaa onsi. Uzye icani cuze cino nulizya?” 
Yesu nawe amunena ati, “Ndu kasi ukuya mufumaluke, yanga kakazye vino wakwata ukapeele ni mpiya zino ulazana ku apina. Lyene ulaya ni vyuma mwiyulu, nga wize undondele.” 
Lino mulumendo uvwa cii, aya nu ulanda nga apita akungumile, pano wali umukama cuze.
Lyene Yesu anena alondezi yakwe ati, “Cumi namunena vino cilatalila mukama kwingila mu Wene wa mwiyulu. 
Nupya namunena vino cangupalila ingamila kupuzya mwi linso lya nsindano, kuluta mukama ukwingila mu Wene wakwe Leza.” 
Lino alondezi yuvwa cii, yazunguka cuze yuzya yati, “Uzye lyene aweni angatuulwa?” 
Yesu ayalolekesya ayanena ati, “Ku antu citangacitika, lelo kuli Leza vintu vyonsi vingacitika.” 
Lyene Petulo avwanga ati, “Lola! Swemo twasya vyonsi nu kukulondela. Uzye lyene tulapelwa cilambu cii?” 
 Yesu nawe ayanena ati, “Cumi namunena vino mu manda akwiza, mu nsi ipya, Mwana wa Muntu alikala pa cilimba cakwe ca wene ca lulumbi. Namwe kwene mwe muno mukamulondela, mulikala pa vilimba ikumi na viili vya wene nu kupingula inko zya Izlaeli ikumi na ziili. 
Na wensi uwasya mang'anda yakwe, aina aonsi, yakaci yakwe, isi, nyina, ana nanti vyalo pamulandu wane, wene alapokelela ivingi kuluta pali vino wasya, nga nu umi wape. 
 Lelo antu aingi ali ankolelo ndakai yalaya acisila nga na ingi ali acisila yalaya ankolelo.
“Uwene wa mwiyulu ukoline na vii. Umuntu umwi walavile katondo tondo kuya lemba aomvi akuomba mu calo cakwe ca matingi. 
Pacisila lino yazumilizyanya na aomvi kuti ayapeele malipilo ya wanda onga, ayatuma kuyaomba mu calo. 
Alino nupya afuma pa 9 koloko, alola yauze yaimi mu museo wi sokoni aula cakuomba. 
Alino ayanena ati, ‘Namwe kwene yangini mukaomba mu calo cane ca matingi, nga nani namaiza mulipile kulinga ni cipimo cilingane.’ 
Caleka yapita. Nupya pa 12 koloko na pa 3 koloko umuntu wilya apita, azana nayauze kwene, maila yoili ala akucita cili conga kwene. 
Lyene manguzi pa 5 koloko apita nupya aya azana nayauze kwene ala yaimi. Alino ayauzya ati, ‘Pacani muimi pano musanya onsi kwaula kuomba?’ 
Nao yamwasuka yati, ‘Pano kusi umwi wakutulemba incito.’ Nawe ayanena ati, ‘Namwe kwene yangini mukaomba mu calo cane ca matingi.’
  “Lyene manguzi, mwine wa calo ca matingi anena kapitao wakwe ati, ‘Ama aomvi kuti njapele malipilo yao, kutandika na yao alemvilwe cisila usyalikizye na yao alemvilwe nkolelo.’ 
Lyene lino yao alemvilwe pa 5 koloko iiza, apeela kuli cila wenga malipilo ya wanda onga. 
Caleka lino yao alemvilwe nkolelo iiza, yapaalila kulipilwa kuluta pali yaa. Lelo na kuli yakwene wapile kuli cila wenga malipilo ya wanda onga. 
Lyene lino yalipilwa, yatandika kuilizyanya ku mwine wa calo, yati, 
‘Antu yaa, alemvilwe cisila yene yali yaomba aawa wenga sile, lelo wemo wayalipila cili conga naswe, swe muno twati tuomba kuluta nga nu kupya na kasanya.’ 
Lelo wene aasuka wenga uwa munoyali, ati, ‘Cuza, nemo ntakucenjizye. Uzye tutali twazumilizyanya kuti mupele malipilo ya wanda onga? 
Toola malipilo yako pitanga. Nemo nkasi kupeela wino uwalemvilwe cisila malipilo ali yamwi kwene na yano nati mpela kunuli. 
Uzye ntakweti nsambu yakucita cisuma cino nkasi pa mpiya zyane? Uzye pacani wanzuwila pa nsambu yane.’ ”
  “Caleka acisila yalaya ankolelo, na ankolelo yalaya acisila.”
Lino Yesu akuya ku Yelusalemu, asenda alondezi yakwe ikumi na yaili pa mbali, ayanena ati, 
“Uvwini, tukuya ku Yelusalemu kuno Mwana wa Muntu alakoopelwa kuli yasimapepo akalamba na kuli yakasambilizya ya Masunde, nu kumuvunuka kuti afwe. 
Alakoopelwa ku Akulukuwa yano alamusaalula, yalamuma ivikoti nga nu kumutana pa lupanda. Lelo pa wanda wakulenga yatatu alazyukuka aye umumi.”
Lyene nyina wa ana yakwe Zebedi aonsi, aiiza kuli Yesu pamwi na ana yakwe oili, afukama, nga amulenga cimwi. 
Yesu nawe amuuzya ati, “Uzye ukulonda cani?” Nawe aasuka ati, “Lino ulaateka mu wene wako, nkulenga kuti uce uzumilizye ana yane yaa oili yace ikale pali pamwi nawe. Wenga kwi kasa lilunji nu muze kwi mani lyako.” 
Lelo Yesu ayanena ati, “Mutamanyile cino mukulenga. Uzye mungamwa mu lwako lwa ucuzi luno nasya imwemo?” Nao yaasuka yati, “Tungacita.” 
Yesu nawe ayanena ati, “Icacumi mungamwa mu lwako lwane. Lelo ntakweti nsambu yakusolola wino angikala kwi kasa lilunji nanti kwi mani lyane. Tata alapeela vifulo vii kuli yano wateyanyizizya.”
Lino alondezi yauze ikumi yacuvwa, yasokela yaa yaili ali aina. 
 Caleka Yesu aama yonsi pali pamwi ayanena ati, “Mwamanya ukuti yakateeka ya antu atataila Leza yakwata maka pa antu yao, nga ni ntunguluzi zyao nazyo zyakwata uwangalizi. 
 Lelo cisi vivyo muli mwemwe. Wino wensi wamuli mwemwe akulonda kuya mukulu, alinzile kuya muomvi wa yauze, 
 na wino wensi wamuli mwemwe akulonda kuya ntunguluzi, nawe alinzile kuya muzya winu, 
wakwe vino Mwana wa Muntu atizile kuti atumikilwe, lelo kuti atumikile yauze nu kupeela umi wakwe kuti akulule antu aingi.”
Lyene lino Yesu wafumanga ku Yeliko pali pamwi na alondezi yakwe, iumba likulu limulondela. 
Mpafu ziili zyatenzi pa mbali ya museo, nga lino zyuvwa vino Yesu akupita penepo zisanzula mazwi ziti, “Mwene! We Mwana wakwe Davidi! Uye na mizu kunotuli!” 
Antu ali mwi umba yazikalipila, yazinena kuti zimyalale. Lelo zyene zisanzula mazwi kuluta ziti, “Mwene! We Mwana wakwe Davidi! Uye na mizu kunotuli!” 
Yesu aimilila, nga azyama azyuzya ati, “Uzye mukulonda kuti mucitile cani?” 
Nazyo zimunena ziti, “Mwene, tukulonda kuti twalola.” 
Alino Yesu aya na mizu panozili, azilema mu manso, nga lilyo kwene nazyo zitandika kulola, zimulondela.
Lino Yesu na alondezi yakwe yapalama ku Yelusalemu, iiza ku muzi wa Betifage, pa Mwamba wa Olivi. Yesu atuma alondezi yakwe yaili nkolelo. 
Ayanena ati, “Yangini ku muzi ulya uuli nkolelo inu, nga lilyo kwene lino mwafika, mumaya mukazane punda anyefilwe nga nu mwana aimi pa mbali. Muyasapule nu kuyaleta kunondi. 
Muntu umwi ndi walanda cintu cili consi kunomuli, mumunene muti, ‘Mwene akuyalonda’, nga nawe amamuzumilizya kuyasenda.” 
Vintu vii vyacitike kufikilizya vino kasema wavwanzile ati,
  “Nenini antu amu musumba wa Zioni muti,
Alondezi yapita, yaya yacita vino Yesu wayanenyile. 
Yaleta punda nu mwana. Yanzapo ni nsalu zyao, nga Yesu akwelapo. 
Alino antu, iumba likulu cuze yaanza insalu zyao mu museo, nga yamwi nao yatema misambo ya miti iyali na mafwa yaanza mu museo. 
Antu ali nkolelo nga na alondile cisila yonsi pamwi yasanzula mazwi yao yati, “Mucinzi upelwe ku Mwana wakwe Davidi! Walongo awiyo akwiza mwi zina lya Mwene! Mucinzi upelwe kuli Leza uwa papelapela!” 
Lino Yesu wingila mu Yelusalemu, mu musumba onsi mukaya na see. Alino antu yaauzya yati, “Uzye wii aweni?” 
Antu amwi umba yaasuka yati, “Wi ali kasema, Yesu uwaku Nazaleti, ku Galile.”
Yesu aingila mu Ng'anda ikulu yakwe Leza, azinga aculuzi na akauzyanyanga vintu vyao. Lyene apenola vipango vyakwe yakakauzya ya mpiya ni vilimba vyakwe yano akazyanga inkunda. 
Ayanena ati, “Calembwa mu malembelo cati, ‘Ing'anda yane ilaamwa ing'anda ya mapepo.’ Lelo mwemo mwaicita ininga ya iivi.” 
Impafu ni vilema iiza kunoli, ku Ng'anda ikulu yakwe Leza, nga nawe ayapozya. 
Lelo yasimapepo akalamba na yakasambilizya ya Masunde yasoka cuze pa kulola vintu vino wacisile vyakuzunguka, nga na vino ana anono yalaizyanga mu Ng'anda ikulu yakwe Leza, ala yakuti, “Mucinzi upelwe ku Mwana wakwe Davidi!” 
 Alino yuzya Yesu yati, “Uzye ukuuvwa vino ana yaa yakuvwanga?” Yesu nawe aasuka ati, “Ee. Uzye mutawelenga mu malembelo vino Leza wavwanga ati, ‘Watusambilizya ana anono nga nu tunya tukoonka kukulumbanya cifumaluke.’ ” 
Alino Yesu afuma mu musumba, ayasya aya ku Betaniya akuno waile asendama.
Katondo tondo uwanda uwalondelile, lino akuwela ku musumba auvwa inzala. 
Lyene lino walola musamvu uwali umu mbali ya museo, ayako, lelo atazanyileko vizao, suka sile mafwa. Alino aunena ati, “Kufuma ndakai utakaseeke vizao nupya.” Lilyo kwene musamvu uma. 
Lino alondezi yalola cii, yazunguka cuze, nga yuzya yati, “Uzye musamvu uma zuwa uli?” 
 Yesu nawe aasuka ati, “Cumi namunena vino ndi mukweti utailo, ndi musyakutwisika, mulacita na cino nati ncita ku musamvu. Mulanena nu mwamba kwene uu, muti, ‘Katuka uisumbe muli yemba,’ nga cilacitika vivyo kwene. 
Na consi cino mwalenga mwi pepo, ndi mwataila mulapokelela.”
Lino wingila mu Ng'anda ikulu yakwe Leza, yasimapepo akalamba na aikolo ali ntunguluzi zya antu iiza kunoli ala akusambilizya, yamuzya yati, “Uzye maka cii yano ukweti akucita vintu vii? Uzye aweni uwakupeela maka kwene yaa?” 
Yesu nawe aasuka ati, “Nani kwene namamuzya iuzyo lyonga sile. Namwe ndi mwasuka namamunena uwampela maka akucita vintu vii. 
Uzye Yoane wafumizye kwi maka akuwatizya? Uzye akuli Leza nanti ku antu?” Nao yatandika kupazyanya aisikulu yati, “Uzye tumati uli? Ndi twati, ‘Wafumizye kuli Leza,’ nawe amati, ‘Uzye lyene, pacani mutataile Yoane?’ 
Nupya tutangati, ‘Wafumizye ku antu!’ Swemo tukoopa antu pamulandu wakuti yene yasininkizya vino Yoane wali akasema.” 
Acino yaasuka Yesu yati, “Tutamanyile.” Lyene Yesu nawe ayanena ati, “Nani kwene ntakumunena uwampela maka akucita vintu vii.
“Alino Yesu avwanga ati, namamunena mulumbe wa muntu uwakweti ana yaili aonsi. Lyene namwe mumanena vino mukwelenganya. Umuntu wii waile ku mwana uwali silenzi wa muze, amunena ati, ‘Mwana we, ilelo yanga kaombe mu calo ca matingi.’ 
Lelo mwana aasuka ati, ‘Awe, ntakuya nkaombe.’ Pacisila apinduluka, aya aomba. 
Lyene aya na kuli wakwe ciili, amunena cili conga kwene. Nawe aasuka ati, ‘Mukwai namaya nkaombe.’ Lelo pacisila ataile akaombe. 
Uzye pali yaa yaili, aweni wacisile cino isi walondanga?” Nao yaasuka yati, “A silenzi wa muze.” Yesu nawe ayanena ati, “Cumi namunena vino yakasonkesya nga na yacizelele yalamukolelela kwingila mu Wene wakwe Leza. 
 Pano Yoane wizile kunomuli nu kumulanga vino mungalondela nzila ya wololoke wakwe Leza, lelo mutamutaile. Yakasonkisya na yacizelele yene yamutaile. Lelo mwemo nanti angala mwaweni cii, mutazenzwike nu kumutaila.”
  Yesu ayanena ati, “Uvwini mulumbe nauze. Kwali umuntu umwi uwa kweti impanga, muno walimile calo ca matingi apindila ni cimpinda. Lyene aimbamo ni ciwina ca kufenelamo matingi, nga akuula nu lupungu. Alino apanzisya icalo cakwe ku alimi, nga apita ku mpanga ya kutali. 
Lino nsita yakuzombola yafisile, atuma aomvi yakwe ku alimi kuti yakatole mulingo wakwe uwa vizao vya matingi. 
Alimi yalema aomvi yakwe, yuma wenga, yakoma muze, nga wakwe citatu wene yamutama na mawe. 
Nupya aca atuma aomvi yauze aingi. Lelo nao kwene yayacita cili conga. 
Lyene pacisila atuma mwana wakwe umonsi kuno yali, avwanga ati, ‘Umwanane wene yalamucindika.’ 
Lelo lino alimi yalola mwana, yalanda yati, ‘Wii, ali mwana wakwe aalatoola icuma. Tuini tumukome nga tutoole icalo.’ 
Caleka yalemile mwana, yamusumbila kunzi ya calo ca matingi, nga yamukoma.
“Lyene lino mwine wa calo ca matingi aliza, uzye wene alacita uli ku alimi yaa?
“Nao yaasuka yati, alakoma alimi yaa mu musango umwi uwipisye, nu kupanzisya calo ca matingi ku alimi yauze, yano alamupeela mulingo wa vizao vino alatola pa nsita ya kuzombola.” 
 Lyene Yesu ayauzya ati, “Uzye mutatala mwawelenga mu malembelo yano akati,
“Caleka namunena vino isyuko lya kuya mu Wene wakwe Leza lilapokwa kufuma kunomuli nu kupelwa ku antu yauze, yano alacita milimo ino akalonda.” [
Wino wensi alaponela piwe lili wene alavuneka, lelo wino wensi wino iwe lili lilaponela wene alavungolwa.]
Lino yasimapepo akalamba na Afaliseo yuvwa milumbe yakwe Yesu, yamanya vino akulanda pamulandu na alio. 
Lyene yalonda nzila yakumulemelamo, lelo yoopa iumba pano antu yataile vino Yesu akasema.
Nupya Yesu avwanga kunoyali mu milumbe ati, 
“Uwene wa mwiyulu wakolana ni cacitike lino mwene umwi wacitile mwana wakwe cimulo ca winga. 
Alino atuma aomvi yakwe kuli yano amilwe, ku kuyanena kuti iize ku cimulo ca winga. Lelo nao yakana kwiza. 
Nupya atuma aomvi yauze ayanena ati, ‘Pitini, kanenini yao amilwe ukuti nati nteyanya cimulo. Nati nkoma tucipambasi twine nupya tunone. Vintu vyonsi vyati viteyanyiziwa. Izini ku cimulo ca winga.’ 
Lelo yao amilwe yatiisileko mano. Yamwi yaya ku vyalo vyao nga na yamwi yaya ku milimo yuze ya uculuzi. 
Asyala nao yalema aomvi yakwe, yayacuzya nu kuyakoma. 
Lelo Mwene asoka cuze, nga atuma asilika yakwe kuya koma inkomi zizyo nu kooca misumba yao iikulu. 
Alino anena aomvi yakwe ati, ‘Cimulo ca winga cati citeyanyiziwa, lelo yao amilwe yatasakamile ukwiza. 
Yangini mu miseo mukaame ali wensi wino mumazana, aiize ku cimulo ca winga.’ 
Caleka aomvi yapita yaya mu miseo, yakonganika antu yonsi aipe na asuma yano yazanyile, nu muputule usuka ucepa.
“Lelo lino mwene wingilamo kukulola yano amilwe, alola umuntu umwi mwenemo, wino atazwite vizwalo vya pa winga. 
Alino amuuzya ati, ‘Cuza, uzye wali wingila uli muno kwaula kuzwala vizwalo vya pa winga?’ Lelo umuntu atakweti cakuvwanga. 
Alino mwene anena aomvi yano alipo ati, ‘Munyepini makasa nga ni ngazo alino mumusumbile kunzi mu mfinzi, muno alalila nu kulumanya ncecete.’ ”
“Pano aamwa aingi lelo asololwa anono.”
Lyene Afaliseo yapita, yapangana vya kumuteya mu mauzyo. 
Yatuma alondezi yao nga na antu yakwe Helodi kuli Yesu yamuzya yati, “Kasambilizya twamanya vino ukavwanga icumi. Lelo ukasambilizya Masunde yano Leza akalonda kuti antu yayela. Wemo usioopa umuntu nupya utaya na kasoozi. 
Lyene tunene vino ukwelenganya. Uzye ciine na Masunde yakwe Leza kuti twasonka kuli Kesa nanti foo?” 
Lelo lino Yesu wamanya mapange yao aipe, avwanga ati, “Mwe yasomvi mwe, uzye pacani mukungezya? 
Ndangizyini lupiya longa lukaomviwa ku kulipa musonko.” Nao yamuletela lupiya longa, 
nga nawe ayauzya ati, “Uzye usyu uu, uwakwe weni? Uzye izina lii, ilyakwe weni?” 
Nao yamwasuka yati, “Ivyakwe Kesa.” Alino nawe ayanena ati, “Caleka pelini Kesa vyakwakwe, Leza nawe mumupele vyakwakwe.” 
Lino yuvwa cii, yazunguka cuze. Caleka yamusya yapita.
  Pa wanda uwo kwene Asaduki (yano akati antu yatalazyukuka kufuma ku afwe), iiza kuli Yesu yamunena yati, 
 “Kasambilizya, Mose wavwanzile ati, ‘Muntu ndi wafwa nu kusya umuci, lelo ukwaula ana, umwina wakwe alinzile kupyana silenzi kuti amuvyalile ana.’ 
Kwali aina cinimbali aikalanga naswe. Uwakutandika watwite mama, nga afwa kwaula kusya nanti umwana. Alino umwina wakwe ciili, apyana silenzi. 
Cali cili conga na kuli wakwe ciili na wakwe citatu, nga kufika na kuli wakwe cinimbali kwene. 
Lyene umwanaci uwasyalikizye ukufwa. 
Uzye lyene, pa wanda wa kuzyukuka wene alaya muci wakwe weni? Pano yonsi kwene yamutwite.” 
Yesu nawe aasuka ati, “Mwaponga, pano mutamanya malembelo, nanti maka yakwe Leza. 
Pano lino afwe yalazyukuka, yatalatwala nanti kutwalwa, lelo yalakolana wa angeli ya mwiyulu. 
Pamulandu wa kuzyukuka kwa afwe, uzye mutawelenga vino Leza wavwanga kunomuli? 
 ‘Wene watile nene Leza wakwe Abulaamu, na wakwe Isaki na Yakobo.’ Wene asi Leza wa afwe, lelo a Leza wa antu aumi.” 
Lino maumba yuvwa cii, yazunguka cuze pa usambilizyo wakwe.
Lelo lino Afaliseo yuvwa vino Yesu watamyalalika Asaduki, yakongana pali pamwi. 
 Na wenga uwa munoyali, uwali nkonkotela ya Masunde, amuuzya iuzyo kuti amwezye, ati, 
 “Kasambilizya, pa masunde yakwe Leza onsi, uzye isunde cii likulu kuluta?” 
 Yesu nawe aasuka ati, “ ‘Uwatemwa Mwene Leza wako nu mwenzo wako onsi, nu umi wako onsi, na mano yako yonsi.’ 
 Lii lili sunde likulu nupya ilya cindama kuluta Masunde onsi. 
 Na lyakwe ciili likoline na lii, nalyo likati, ‘Uwatemwa umuzo ndi vino waitemwa.’ 
 Masunde alembwa mu mpapulo zyakwe Mose nga nu mu mpapulo zyakwe yakasema yonsi kwene yemelela pa Masunde yaa, oili.”
Lino Afaliseo yakongana pali pamwi, Yesu ayauzya ati, 
“Uzye mukwelenganya uli pali Katuula uwalavilwe? Uzye wene amwana weni?” Nao yaasuka yati, “Umwana wakwe Davidi.”
Alino Yesu ayauzya ati, “Uzye lyene pacani Mupasi Wamuzilo walenzile kuti Davidi amwame ati, ‘Mwene?’ Davidi wavwanzile ati,
  ‘Mwene wanenyile Mwene wane ati,
Davidi ndi wamwamile ati, ‘Mwene,’ Uzye Katuula uwalavilwe angaya uli umwana wakwe Davidi?” 
Kutali umuntu nanti wenga wakuti amwasuke. Nupya kufuma pa wanda kwene ulya kutali umuntu nanti wenga wezizye kumuuzya iuzyo na lyuze.
Lyene Yesu anena maumba na alondezi yakwe ati, 
“Yakasambilizya ya Masunde na Afaliseo ali yano yapeelwa nsambu yakulondolola Masunde yakwe Mose. 
Caleka mulinzile kucita vyonsi vino yakumunena kuti mucite. Lelo mutalondela vicitwa vyao pano yene yasicita vino yakavwanga. 
Pano yene yakanyepa visendo vinyomesye yatwika auze, vino yene yatange yalemeleleko nu kuyazwa. 
 Vyonsi vino yakacita ivya kuilanga pa manso ya antu. Si lolini vino yene yakapanga tumifuko twa mpapa twakusendelamo malembelo yakwe Leza, tuto tuno yakazwala pa mausyu na pa makasa yao. Yene yakatalimfya masempele ya vyakuzwala vyao. 
Yene yatemwa vifulo visuma pa vimulo nga ni vilimba vya ucindami mu mang'anda ya mapepo. 
Yene yatemwa kulamukwa nu mucinzi mu masokoni, nu kuti antu yayaama yati, ‘Kasambilizya.’ 
Lelo mwemo yatalinzile kuti yamwama yati, ‘Kasambilizya,’ pano mwakwata sile kasambilizya wenga, nupya mwensi mwemwe ina. 
Mutaama umuntu nanti umwi pano pa nsi muti ‘Tata,’ pano mwakwata So wenga sile, wino uwa mwiyulu. 
Mutaleka nanti wenga uwa munomuli aamwa ukuti ntunguluzi, pano Klistu wenga sile ali ntunguluzi inu. 
Mukulu uwa munomuli alinzile aye muomvi winu. 
Pano wino wensi akaikuzya wene alacefiwa, na wino wensi akaicefya wene alakuziwa.
“Kalanda kunomuli mwe yakasambilizya ya Masunde na Afaliseo! Mwe yasomvi mwe! Mukayalila antu kunzi kuti yatingila mu Wene wa mwiyulu. Mweisikulu musyaingilamo nupya mukayalila yano akalonda kwingilamo. [
Kalanda kunomuli mwe yakasambilizya ya Masunde na Afaliseo! Mwe yasomvi mwe! Mukaliila yamukamfwilwa vyuma mu ucenjezi nu kuyasomba pa kuyapepela mapepo atali. Caleka mwemo kuvunukwa kwinu kulaya kukulu cuze.]
“Kalanda kunomuli mwe yakasambilizya ya Masunde na Afaliseo! Mwe yasomvi mwe! Mukapita ulendo wa pa musili nga na pali yemba, kuti mukalonke umuntu wenga kuti aye mulondezi winu. Lino mwacita vivyo, mukalenga ukuti umuntu wiyo alinge kuya mu Gehena maila yaili kuluta mwemwe.
“Kalanda kunomuli mwe ntunguluzi mpafu! Mukasambilizya ukuti umuntu ndi walapa mwi zina lya Ng'anda ikulu yakwe Leza, wene atalinzile kufikilizya mulapo wakwe. Lelo mukalanda ukuti umuntu ndi walapa mwi zina lyakwe zaabu wamu Ng'anda ikulu yakwe Leza, wene alinzile afikilizye mulapo wakwe. 
Mwe mpafu viwelewele mwe! Uzye cino cilusile cuze cili kwi? Uzye a zaabu, nanti Ng'anda ikulu yakwe Leza ino yatilenga zaabu kuya wamuzilo? 
Nupya mukasambilizya ukuti umuntu ndi walapa mwi zina lya kavuwa, wene atalinzile kufikilizya mulapo wakwe. Lelo umuntu ndi walapa mwi zina lya wila uno wati upelwa kuli Leza penepo, wene alinzile kufikilizya mulapo wakwe. 
Mwe mpafu mwe! Uzye cino cilusile cuze cili kwi? Uzye uwila wati upelwa kuli Leza penepo, nanti akavuwa kati kalenga uwila kuya wamuzilo? 
Caleka wino wensi walapa mwi zina lya kavuwa, ala walapa mwi zina lya wila onsi wati upelwa kuli Leza penepo. 
Na wino wensi walapa mwi zina lya Ng'anda ikulu yakwe Leza, ala walapa mwi zina lyakwe Leza uwaya mwenemo. 
 Na wino wensi walapa mwi zina liyulu, ala walapa mwi zina lya cilimba ca wene cakwe Leza nga nu mwi zina lyakwe Leza kwene.
  “Kalanda kunomuli mwe yakasambilizya ya Masunde na Afaliseo! Mwe yasomvi mwe! Mukapela kuli Leza cikumi ca pa vilimwa vyonsi ivikanunkizya vyakulya vili wakwe kanyenze ni vinzali. Lelo mwatazyela vintu vikulu kuluta, vyamu Masunde wakwe vii. Upinguzi wa mulinganya, mizu nu ufuma cumi. Mulinzile mwacita vii vyonsi kwaula kutazyela vimwi. 
Mwe ntunguluzi mpafu! Mwemo mukatekela nu kufumya kazizi muli vino mukumwa, lelo mumicitile inu iipe mukozile kwati imumila ngamila ipuma.
“Kalanda kunomuli mwe yakasambilizya ya Masunde na Afaliseo! Mwe yasomvi mwe! Mwemo mukafula ingako ni mbale kunzi, lelo mukasi zizilemo vintu vino mwapoka mu ukakasi nu kuitemwa. 
Mwe Afaliseo mpafu! Nkolelo mutale mufule ingako ni mbale mukasi nga lyene nu kunzi kwene zimaya zifule.
  “Kalanda kunomuli mwe yakasambilizya ya Masunde na Afaliseo! Mwe yasomvi mwe! Mukoline na malindi yano yatakasa nu mula kunzi yano kunzi yakaloleka ayembe, lelo mukasi kakweyo mwazula mafupa ya antu afwe nga ni vintu vyonsi viole. 
Mu musango uli onga, namwe kunzi mukaloleka ku antu kwati mwemwe ololoke, lelo mukasi ka myenzo inu mwazulamo usomvi ni nkota.
“Kalanda kunomuli mwe yakasambilizya ya Masunde na Afaliseo! Mwe yasomvi mwe! Mwakuulila yakasema malindi nu kuyemvya vipilala vya pa malindi ya antu aololoke. 
Nupya mukavwanga muti, ‘Ndi tuzanwako mu manda ya vikolwe vitu, tutange tumane kapi nao mukukoma yakasema.’ 
Vivyo kwene mukuisinila mweisikulu ukuti mwemwe ana yakwe yano akomile yakasema. 
Caleka malilini kucita viipe vino yene yacisile.
  “Mwe nzoka mwe! Mwe ana ya nzoka mwe! Uzye mulapusuka uli ku uvunuko uwamu Gehena? 
Caleka, ndatuma yakasema, na antu yamano na yakasambilizya. Mulakoma nu kutana pa lupanda yamwi munoyali. Yauze nao mulayanyambola nu kuyuma mu mang'anda ya mapepo nu kuyazinganya kufuma mu muzi onga nu uze kwene. 
 Pamulandu kwene uu, Leza alamuvunuka pa kukomwa kwa antu yonsi yano ali akaele, kutandikila pa kukomwa kwakwe Abeli uwakaele, kufika na pa kukomwa kwakwe Zakaliya mwana Belekiya, wino mwakomile mu Ng'anda ikulu yakwe Leza pakasi ka cifulo camuzilo na kavuwa. 
Cumi namunena vino mwe antu amu mukulo uu mulavunukwa pa vintu vii vyonsi viipe vino mwacita.
“Mwe antu amu Yelusalemu, Yelusalemu! Mwakoma yakasema nu kutama na mawe inkombe zino Leza watuma kunomuli. Amaila yanga yano nalondanga kumufukatila, wakwe vino nyinankoko akafukatila ana mu maapa yakwe, lelo mutanzumilizya! 
 Acino Ng'anda inu ikulu yakwe Leza ilasyala citotela. 
 Namunena vino mutalandola nupya, kufika lino mulavwanga muti, ‘Walongo awiyo akwiza mwi zina lya Mwene.’ ”
Yesu afuma mu Ng'anda ikulu yakwe Leza, nga lino akupita, alondezi yakwe yapalama kunoli, yamusontelela vikulwa vya Ng'anda ikulu yakwe Leza. 
Lelo Yesu ati, “Endi, mukulola vikulwa vii vyonsi. Cumi namunena, vino kutalaya iwe nanti lyonga ililasyala pi we lyuze. Yonsi kwene yalomoolwa.”
Lino Yesu watenzi pa Mwamba wa Olivi, alondezi iiza kunoli, yamuzya mu nkama yati, “Uzye alilaci lino cii cilacitika? Nupya icani cilaya cilangililo cakulanga ukwiza kwako nga ni mpelelekezyo ya nsi?”
Yesu nawe aasuka ati, “Cenjelini, mutaleka umuntu nanti wenga amuponzye. 
Pano antu aingi yalizila mwi zina lyane nu kuti, ‘Nene ndi Katuula uwalavilwe!’ Yene yalaponzya antu aingi. 
Muluvwa inkondo ni mpupilizi zya nkondo kutali, lelo mutakasakamale. Vintu vii vilinzile kucitika, lelo visikulanga ukuti mpelelekezyo yatifika. 
Inko zilakatukilana, na mawene yalakatukilana. Kulaya vipowe ni vilundumusi mu ncende zimwizimwi. 
Vintu vii uli utandiko wa macuzi akulu cuze.
  “Lyene yalamulema, yalamuzunya nu kumukoma. Antu amu nko zyonsi yalamupata pamulandu wane. 
Pa nsita ilya, aingi yalafutatila utailo, nupya yalakoopana nu kupatana. 
Na yakasema yaufi aingi yalaloleka nu kusomba antu aingi. 
Pamulandu wakuti antu yalaifya kuluta, kutemwa mu antu aingi kulacepa. 
 Lelo wino wensi alaposya kufika nu ku mpelelekezyo wene alatuulwa. 
Ni Landwe Lisuma lii lya Wene lilakosolwa mu nsi yonsi kuya umboni ku antu amu nko zyonsi, alino mpelelekezyo iliiza.
  “Mulalola ‘Ca winyi ca ononyi’ cino kasema Danieli wavwanzile, cimilila mu Ng'anda ikulu yakwe Leza.” (Kawelenga ailuke vino ci cikusenula.) 
“Lyene yonsi ali mu Yudeya yakuutukile ku myamba. 
 Wino ali pi paala lya ng'anda yakwe wene atakike nu kwingila mu ng'anda kuti atoole cimwi asende. 
 Wino ali mu calo atakaswilile ku ng'anda yakwe kuyatola cakuzwala. 
Kalanda ku anaci alasenda indilwa na yano alaonsya mu manda yalya! 
Pepini kuli Leza kuti kuutuka kwinu kutakacitike pa mwela nanti pa Sabata. 
 Pano pa nsita ilya, kulaya macuzi aipisye kuluta, yano atatazile yayeko kufuma lino insi yaumvilwe kufika na ndakai nupya yatalatala yayeko. 
Lelo Leza ndi atacefizye manda yalya, kusi nanti umwi angatuulwa. Na pamulandu wa asololwe yakwe, Leza alacefya manda yalya.
“Lyene, umwi ndi wamunena wati, ‘Lolini, Klistu auwi kuno!’ Nanti, ‘Lolini Klistu awilya kuku!’ Mutakamutaile. 
Pano antu aufi yalaloleka, yano alailanda ukuti yene ali Klistu kwene, nupya ali yakasema. Yalacita vilangililo vikulu ni vizungusyo kuti yaponzye na asololwe kwene ndi cingaya. 
Uvwini! Nati munena cii lino nsita itali ifike.
  “Caleka antu ndi yaca yamunena yati, ‘Lolini, Klistu awilya kuku, mu lwanga!’ Mutakayeko. Nanti ndi yaca yamunena yati, ‘Klistu ali kuno, mu miputule ya mukasi ka ng'anda.’ Mutakayataile. 
 Pano ukwiza kwa Mwana wa Muntu kulakolana wa nkuwa ino ikamyansya kucilinganya ulwelele lonsi kufuma ku ufumondaka nu kufika ku uwondaka.
  “Konsi kuno icala cili, akuno na makozi yakakongana.”
  “Lelo zuwazuwa pacisila ca ucuzi uwamu manda yalya, ilanzi lilafita, umwezi utalawala, intanda zilapona kufuma mwiyulu, na maka amu lwelele yalatenta. 
 Pa nsita ilya, cilangililo ca Mwana wa Muntu cilaloleka mwiyulu. Na antu amu nko zyonsi mu nsi yalalosya lino yalalola Mwana wa Muntu akwiza mu makumbi na maka nu lulumbi lukulu. 
Izwi likulu lya ntandala liluvwika nga nawe alatuma angeli yakwe kukukonganika asololwe yakwe kufuma ku mpela yonga ya nsi kufika nu ku yuze kwene.
“Sambililini pa musamvu. Lino misambo yakweo yatandika kulemba na mafwa yalelema mukamanya vino cisiku capalama. 
Mu musango uli onga, lino mulalola vintu vii vyonsi vikucitika, mulamanya vino Mwana wa muntu ali pipi lwa pa mulyango kwene. 
Cumi, namunena vino, vintu vii vyonsi vilacitika lino antu amu mukulo uu onsi yatali yafwe. 
Iyulu ni nsi vitalikalilila manda pe, lelo mazwi yane yene yalikalilila manda pe.
“Kusi nanti wenga wamanya kwiza kwa wanda ulya nanti kasita. Angeli ya mwiyulu nanti Mwana kwene yatamanya, suka sile Tata. 
 Vino cali mu manda yakwe Nowa, avino cilaya pa kwiza kwa Mwana wa Muntu. 
Pano mu manda yalya, lino mulamba atali aiize, antu yalyanga nu kumwa, yatwalanga nu kutwalwa, kufika na pa wanda uno Nowa wingile mu cange. 
 Lelo yatamanyile icali nu kucitika kufika lino mulamba wizile asenda yonsi kwene. Mu musango uli onga avino cilaya pa kwiza kwa Mwana wa Muntu. 
Pa nsita ilya antu yaili yalaomba mu calo. Wenga yalamusenda, nu muze yalamusya. 
Anaci yaili yalaasya pa mawe. Wenga yalamusenda, nu muze yalamusya.
“Caleka pempulini, pano mutamanyile wanda uno Mwene winu aliza. 
 Nupya manyini ukuti mwine ng'anda ndi amanyile insita ino aivi yakwiza, atangakasula nupya atangaleke yatame ng'anda yakwe. 
 Caleka namwe kwene mulinzile muiteyanye, pano Mwana wa Muntu aliza pa nsita ino mutenekile.
“Uzye lyene, muomvi mutailwe nu wamano aweni? Awiyo wino mwene wakwe wamucita kangalila uwakulolela aomvi amu ng'anda yakwe, nu kuyapela vyakulya vyao pa nsita ilinge. 
Walongo umuomvi wiyo wino mwene wakwe alazana akucita wakwe vii lino aliza. 
Cumi, namunena vino mwene alamucita kangalila wa vintu vyonsi vino akweti. 
Lelo muomvi wiyo ndu mwipe wene alelenganya mu mwenzo wakwe ati, ‘Mwene wane walengela kwiza,’ 
lyene atandika kuuma aomvi yauze, aalya nu kumwa pamwi na akolesi, 
lyene mwene wa muomvi aliza pa wanda uno asikwenekela, na pa kasita kano atamanyile. 
Wene alamuvunuka cuze nupya alamusumbila ukunzi ku cifulo ca asomvi kuko kuno alalila nu kulumanya ncecete.
  “Yesu ayanena mulumbe uu ati, Uwene wa mwiyulu ukoline ni cacitike usiku wanda umwi, lino akazyana ikumi, yatozile inyali zyao zizi ku winga ku kukomanya siwinga. 
Yasano muli alio yali viwelewele nga nayauze yasano yali amano. 
Yao ali viwelewele yasenzile inyali zyao lelo yataipangisye amafuta. 
Lelo yao ali amano yene yasenzile amafuta mu misazi, ni nyali. 
Siwinga nawe alengela ukwiza, nga yonsi kwene yasipula, yasuka yakasula.
“Lelo usiku pakasi yuvwa kulaizya kukuti, ‘Siwinga wiza! Fumini mumukomanye!’ 
Lyene akazyana onsi, yazyuka, iitulwila amafuta mu nyali zyao, nga nu kukuzya luswepo lwaziko. 
Yao ali viwelewele yanena yano ali amano yati, ‘Tupekwiniko amafuta pano inyali zitu zimazima.’ 
‘Lelo yao ali amano yayanena yati, Ndi twamupeela, limwi yasyakutukumana. Lelo yangini mukakale kuli yakakazya ya mafuta.’ 
Lelo lino yao ali viwelewele yaciliya ku kukala mafuta, siwinga nawe asyala aiiza. Akazyana yao aiteinye iingila pamwi nawe mu ng'anda umwali cimulo ca winga. Alino cisasa ciyalwa.
  “Pacisila, akazyana yauze iiza yamunena yati, ‘Musambazi! Musambazi! Tuyulileko!’ 
 Lelo nawe ayanena ati, ‘Cumi nemo ntamumanyile.’ 
Caleka pempulini pano mutamanyile uwanda nanti kasita.”
  Nupya Yesu ayanena mulumbe nauze ati, “Uwene wakwe Leza ukoline ni cacitike lino umuntu umwi uwali pipi nu kupita pa ulendo, wamile aomvi yakwe yatatu ayasekezya vyuma vyakwe kuti yavyangalila. 
 Wayapile impiya kulingana na vino cila wenga angaziomvya. Kuli wenga apeela impiya mazimbi yasano, na kuli wakwe ciili apeela impiya mazimbi yaili, alino na kuli wakwe citatu apeela impiya izimbi lyonga. Alino apita pa lwendo lwakwe. 
 Muomvi uwaposile impiya mazimbi yasano apita lilyo kwene, atandika kuziomvya azanilapo nazyuze mazimbi yasano. 
 Mu musango uli onga na wakwe ciili uwaposile impiya mazimbi yaili, nawe azanilapo nazyuze mazimbi yaili. 
 Lelo uwaposile impiya izimbi lyonga apita, aya aimba ciwina mu musili nu kuzikamo impiya zya mwene wakwe.
  “Pacisila ca nsita ntali mwene wa yaomvi yalya awela, ayaama kuti iize yamulondolwele vino yaomvizye impiya. 
 Muomvi uwapilwe impiya mazimbi yasano aleta nazyuze mazimbi yasano, amunena ati, ‘Mwene, wampile impiya mazimbi yasano. Lola vino nati nzanilapo nazyuze mazimbi yasano.’ 
 Mwene wakwe nawe amunena ati, ‘Wacita ningo we muomvi musuma nupya uwakutailwa! Wali uwakutailwa pa vintu vinono. Caleka namakucita kangalila pa vintu vingi. Iza uzange pamwi nani!’
  “Alino muomvi wino waposile impiya mazimbi yaili nawe kwene aiiza ku mwene wakwe, amunena ati, ‘Mwene, wampile impiya mazimbi yaili. Lola vino nati nzanilapo nazyuze mazimbi yaili.’ 
 Mwene wakwe nawe amunena ati, ‘Wacita ningo we muomvi musuma nupya uwakutailwa! Wali uwakutailwa pa vintu vinono. Caleka namakucita kangalila pa vintu vingi. Iza uzange pamwi nani!’
  “Alino lyene muomvi wino waposile impiya izimbi lyonga nawe aiiza ku mwene wakwe, amunena ati, ‘Mwene, namanya vino wewe mutale pano ukazombola pano utakomile, ukakolonganika pano utasansansile. 
 Acino noofile wewe, mpita nja mfisa impiya zyako mu musili.’
  “Mwene wakwe nawe amunena ati, ‘We muomvi mwipe nupya mukasu. Uzye fwandi wamanyile vino nkazombola pano ntakomile, nu kukolonganika pano ntasansansile? 
 Cange cizipe ndu wika impiya zyane ku banki, pakuti lyene nani pakuwela nange nzitole zyonsi pamwi nu muzano.’ 
 Alino mwene avwanga ati, ‘Mupokini impiya mupele kuli wiyo akweti impiya mazimbi ikumi. 
 Pano wensi akweti cimwi wene alapeelwa navyuze, nga alakwata vingi kuluta. Lelo wino wensi atakweti cimwi, nawe alapokwa na cino akwelenganya kuti akweti.’ 
 Mwene atwalilila kuvwanga ati, ‘Sumbini muomvi wii mukasu kunzi mu mfinzi muno kulaya kulila nu kulumanya ncecete.’
  “Lino Mwana wa Muntu aliiza mu lulumbi lwakwe, pamwi na angeli onsi, wene alikala pa cilimba cakwe ca wene. 
Antu amu nko zyonsi pano nsi yalakongana pa manso yakwe, nga nawe alapalukanya antu ndi vino kacema akapalukanya mfwele ni mbuzi. 
Aliika mfwele kwi kasa lilunji, nga ni mbuzi nazyo kwi mani. 
Lyene Mwene alanena yao ali kwi kasa lilunji lyakwe ati, ‘Izini, mwe apolelelwe yakwe Tata. Ingilini mu Wene uno wateyanyizizye mwemwe kufuma ku utandiko wa uumbo wa insi. 
Pano nali ni nzala namwe mwampile vyakulya. Nali nu lusala namwe mwampile manzi. Nali mwenyi namwe mwanzengile. 
Nali musizye namwe mwanzwisile. Nali mulwale namwe mwantumikile. Nali mu ng'anda yaminyololo namwe mwizile mumpempula.’
“Lyene antu akacita ivyawololoke pa manso yakwe nao yalamunena yati, ‘Mwene uzye alilaci lino twakuweni ala uli ni nzala nga tukupeela cakulya, nanti lino wali nu lusala nga tukupeela manzi? 
Uzye alilaci lino twakuweni ala wewe mwenyi nga tukuzengela, nanti lino wali musizye, nga tukuzwika? 
Uzye alilaci lino twakuweni wewe mulwale nga twiza tukutumikila, nanti lino wali mu ng'anda yaminyololo nga twiza tukupempula?’ 
Alino Mwene alaasuka ati, ‘Cumi namunena, vino consi cino mwacitile wenga munono uwamu ina yane, vivyo kwene mwacitile nene!’
“Lyene alanena yao ali kwi mani lyakwe ati, ‘Fumini pano, ntamumanyile mwe muno mwatipwizilwe. Yangini ku moto usyazima uno Leza wateyanyizizya Ciwa na angeli yakwe. 
Pano nali ni nzala mutampile cakulya, nali nu lusala mutampile manzi. 
Pano nali mwenyi namwe mutanzengile, nali musizye namwe mutanzwisile, nali mulwale nupya nali mu ng'anda yaminyololo namwe mutampempwile.’
“Alino nao yalavwanga yati, ‘Mwene uzye alilaci lino twakuweni ala uli ni nzala, nanti nu lusala, nanti lino wali mwenyi, nanti musizye, nanti mulwale, nanti mu ng'anda yaminyololo, kwaula kukupempula?’ 
Mwene alaasuka ati, ‘Cumi namunena, vino consi cino mwakanyile kucitila wenga munono uwamu antu yane, vivyo kwene mwakanyile kucitila nene.’ 
 Lyene antu yaa yalavunukwa manda pee, lelo antu akacita ivyawololoke yalaya nu umi wape.”
Lino Yesu wamala kuvwanga vintu vii anena alondezi yakwe ati, 
 “Mwati mumanya vino kwasyala manda yaili kufika pa wanda wa kuzevya Cimulo ca Ucilo, nga nu Mwana wa Muntu alapeelwa kuti yamutane pa lupanda.”
Lyene yasimapepo akalamba nga na aikolo yakongana mu ng'anda yakwe Kayafa, Simapepo Mukulu. 
Alino yumana kapi kuti yaleme Yesu mu nkama nu kumukoma. 
Lelo yavwanga yati, “Tutalinzile kucita cii pa wanda wa kuzevya Cimulo ca Ucilo, pano antu yangacita mpanzela.”
Yesu wali mu Betaniya mu ng'anda yakwe Simoni, wino uwalwile tembwe. 
 Lino walyanga, umwanaci umwi aiiza kunoli nu musazi uwazilemo amafuta acinunu cisuma nupya amutengo ukome, apongolwela pa mutwe wakwe Yesu. 
Lino alondezi yalola cii, yasoka cuze. Alino yuzya yati, “Uzye pacani cino ononela amafuta vii? 
Pano amafuta yaa acinunu cisuma yange yakaziwe pa mutengo ukome cuze, nga ni mpiya zipelwe ku apina.” 
Lino Yesu wamanya cii, ayanena ati, “Uzye pacani mukusakamika umwanaci wii? Wene watacita cintu cisuma cuze kunondi. 
 Apina mukaya nao pe, lelo nemo mutalaya nani pe. 
Umwanaci wii wali wapongolwela amafuta acinunu cisuma pa mwili wane kuti ateyanye kunzika. 
Cumi, namunena vino, konsi kuno Ilandwe Lisuma lilakosolwa mu nsi yonsi, cii cino umwanaci wii wacita cilalandwa kuti antu yamwiusya.”
Lyene Yuda Iskalyoti, wenga uwamu alondezi ikumi na yaili, aya kuli yasimapepo akalamba, 
 ayauzya ati, “Uzye ndi namukoopela Yesu, mumampela cani?” Alino nao yamupeela impiya makumi yatatu zyakwe siluva. 
Kufuma lilya kwene Yuda atandika kulonda inzila iya kukoopelamo Yesu kunoyali.
Pa wanda wakutandika kuzevya Cimulo ca Mukate usi na Citutumusi, alondezi iiza kuli Yesu yamuzya yati, “Uzye aukwi kuno ukulonda kuti tukakuteyanyizizye Cimulo ca Ucilo?”
Yesu nawe aasuka ati, “Yangini mu musumba, ku muntu umwi, mumunene muti, ‘Kasambilizya wati, nsita yane yati palama. Alondezi yane pamwi nani tumaiza tuliile Cimulo ca Ucilo mu ng'anda yako.’ ” 
Caleka alondezi yacita vino wayanenyile, yaya yateyanya Cimulo ca Ucilo.
Lyene lino kwaya manguzi, Yesu aikala nu kulya pa cipango pamwi na alondezi yakwe ikumi na yaili. 
Walanga yacili yakulya, Yesu ayanena ati, “Wenga uwa munomuli amankoopa.” 
Alondezi yasakamikwa cuze nga yatandika kumuuzya wenga wenga yati, “Mwene, uzye anene ukunena?” 
 Yesu aasuka ati, “Wino amateela umukate pali pamwi nani mu lweso, aliwe amankoopa. 
Mwana wa Muntu alafwa wakwe vino calembwa pali aliwe, lelo kalanda ku muntu wino amakoopa Mwana wa Muntu! Cange cizipe umuntu wiyo ndi atavilwe.” 
Lyene Yuda wino uwamukoofile, amuuzya ati, “Kasambilizya, uzye anene?” Yesu amwaasuka ati, “Wavwanga wemwisikulu.”
Walanga yacili yakulya, Yesu atoola mukate, ataizya Leza, aumokoola, alino aupela ku alondezi yakwe avwanga ati, “Tolini mulye, uu uli mwili wane.” 
Lyene atoola ulwako, ataizya Leza, ayapeela nga avwanga ati, “Mwinimo mwensi kwene. 
 Uu uwazi wane, uno Leza watama insimbi pa upangano, uno wapongololwa pamulandu wa antu aingi, kuti maifyo yao yelelwe. 
Namunena vino, ntalamwa nupya vifenwa vya vizao vya matingi kufika ku wanda uno ndamwa ivipya pali pamwi namwe mu Wene wakwe Tata.”
Lyene lino iimba ulwimbo lwa kulumbanya Leza, yafuma yaya ku Mwamba wa Olivi.
  Lyene Yesu nawe ayanena ati, “Usiku kwene uu, mwensi kwene mumamfutatila nu kunsya nenga, pano calembwa cati, ‘Ndakoma kacema nu ufyo wa mfwele ulasalangana. 
 Lelo lino ndazyukuka, ndamukolelela ku Galile.’ ” 
Alino Petulo avwanga ati, “Nanti yonsi yalakufutatila pamulandu wakwe vino vilakucitikila, nemo ntalacicita.” 
Yesu anena Petulo ati, “Cumi nakunena vino usiku kwene uu, lino mukolwe atacili alamule, wemo umankana maila yatatu ale ukuvwanga vino utamanyile.” 
Alino Petulo avwanga ati, “Nemo nanti cingaya cakuti imfwe pamwi nawe, ntangankukane inti ntakumanyile.” Na alondezi yonsi yavwanga cili conga.
Lyene Yesu na alondezi yakwe yaya ku cifulo cino camwangwa Getesemani, alino anena alondezi yakwe ati, “Ikalini paa lino nkuya pa nkolelo ku kupepa.” 
Alino asenda Petulo na ana yakwe Zebedi yaili, nga atandika kunyunguluka nu kusakamikwa, 
alino ayanena ati, “Mwenzo wane wanyomelwa nu ulanda pipi ni mfwa. Syalini pano nu kupempula.” 
Apita katalamukila panono, afukama pansi ainime, nga apepa ati, “Tata ndi cingaya, leka ulwako luu lwa ucuzi lusisiwe kunondi. Kusi kulonda kwane, lelo kulonda kwako kucitike.”
Lyene awela azana alondezi yatatu yakaswile. Anena Petulo ati, “Uzye mwemo musi na maka akupempula pali pamwi nani nanti kasita kanono? 
Pempulini nu kupepa kuti mutaponela mu matunko. Umwenzo ukulondesya, lelo umwili uutonte.”
Nupya aswilila iila lyakwe ciili, apepa ati, “Tata, ndi citangaya kuti lwako luu lwa ucuzi lusisiwe kunondi suka nkamwemo, leka kulonda kwako kucitike.” 
Lyene lino wawela ku alondezi nupya kwene azana yakaswile, pano manso yao ala yati yanyoma nu tulo.
Caleka nupya ayasya apita ku kupepa iila lyakwe citatu, ala akuvwanga mazwi ali yamwi kwene. 
Lyene awela ku alondezi, ayanena ati, “Uzye mucili mukaswile nu kupuza? Lolini! Kasita kati kafika nu Mwana wa Muntu akupelwa mu makasa yakwe yakaifya. 
Katukini, tuini twapita. Lolini, umuntu amankoopa wapalama.”
Walanga lino Yesu acili vwanga, Yuda, wenga uwamu alondezi ikumi na yaili, afika. Wali ni iumba likulu ilyasenzile mpanga ni zya ntuwa, ala yatumilwe na yasimapepo akalamba na aikolo amu Ayuda. 
Kakoopa wapile iumba cimanyililo ati, “Muntu wino namatonsola ale ali wiyo kwene wino mukulonda. Mumuleme.” 
Lyene Yuda aya kuli Yesu amunena ati, “Kwaita Kasambilizya!” Lyene amutonsola. 
Yesu avwanga ati, “Cuza wane, cita cino wizile. Alino iiza nkolelo yalema Yesu.” 
Lyene wenga wamuli yao ali pamwi na Yesu asomola lupanga lwakwe, asempa ikutwi lya muzya wakwe Simapepo Mukulu. 
Yesu nawe amunena ati, “Swilizya lupanga lwako mu cipata caluko, pano yano yonsi akalema lupanga yene yalafwila ku lupanga. 
Uzye ukwelenganya vino nemo ntangandenge kuli Tata, kuti ndakai kwene antumile maumba akulu ikumi na yaili avita vya angeli? 
Lelo malembelo asowela kuti cilinzile cicitike ndi cikwene, yangafikiliziwa uli?”
  Pa kasita kaka, Yesu anena iumba ati, “Uzye mwizile kuli nene ni mpaanga ni zya ntuwa pa kundema, ungati nene cipondo? Manda aingi nazanwanga mu Ng'anda ikulu yakwe Leza, ala nkusambilizya, nga namwe mutandemile. 
Lelo vyonsi vii vyati vicitika pakuti vino yakasema yalemvile vifikiliziwe.” Alino alondezi yonsi kwene yutuka yamusya wenga.
Yao alemile Yesu yamusenda ku ng'anda yakwe Kayafa Simapepo Mukulu, kuno yakasambilizya ya Masunde pali pamwi na aikolo yakongine. 
Lelo Petulo wene amulondela katalamukila nga afika nu mu musolo kwene wa ng'anda yakwe Simapepo Mukulu, nga aikala na yakalinda amu Ng'anda ikulu yakwe Leza kuti alole icimacitika. 
Yasimapepo akalamba ni nkombe zyonsi zya mwi Tengo yezya kulonda umboni waufi pali Yesu kuti yamukome. 
Lelo yatazanyile nanti umwi, nanti angala yakambone aufi aingi yaile inkolelo 
 ku kumulongwela. Mukusyalikizya, antu yaili yaile inkolelo yavwanga yati, “Muntu wii wavwanzile ati, ‘Ningomoola Ng'anda ikulu yakwe Leza nu kuikuula mu manda yatatu.’ ”
Lyene Simapepo Mukulu aimilila, auzya Yesu ati, “Uzye usi na cakuvwanga pali vino yakukulongwela?” 
Lelo Yesu aya cele. Alino Simapepo Mukulu amunena ati, “Nakunena, Lapa pa manso yakwe Leza umumi, utunene ndi wewe uli Katuula uwalavilwe, Mwana wakwe Leza.” 
 Yesu aasuka ati, “Watuvwanga. Lelo nkunena mwensi kwene vino mulalola Mwana wa Muntu atenzi kwi kasa lilunji lyakwe Leza Wamaka yonsi nu kwiza mu makumbi.” 
 Lyene Simapepo Mukulu alepula mwingila wakwe, avwanga ati, “Watuvwanga mazwi ya misuli apali Leza. Tusikulonda umboni nauze! Ndakai mwati muvwa mazwi ya misuli apali Leza. 
 Uzye mukwelenganya uli?”
  Lyene yamuswila mati pa manso nu kumuma. Yamwi nao yamuma impi. 
Yavwanga yati, “Sema tuvwe, we Katuula! Ale tunganya uzye aweni uwakuma?”
Lyene Petulo watenzi mukasi ka musolo wi Tengo, nga umukazyana wenga uwamu yaomvi yakwe Simapepo Mukulu aiiza panoli amunena ati, “Nawe kwene wali pamwi na Yesu uwaku Galile.” 
Lelo Petulo akana pa manso yakwe yonsi ati, “Nemo ntamanyile cino ukuvwanga.” 
Alino afumapo aya ku mulyango, nga lino umukazyana muomvi namuze wamulola, anena yano aimi pipi ati, “Muntu wii, nawe kwene wali na Yesu uwaku Nazaleti.” 
Petulo akana nupya nu mulapo ati, “Ntamanyile umuntu wii.” 
Lino papita kasita kanono yano aimi pipi yapalama kuli Petulo, yamunena yati, “Cumi nawe kwene wewe uwa munoyali, pano milandile yako ikukusinila.” 
Alino Petulo alapa avwanga ati, “Ntamanyile umuntu wino mukulandapo! Ndi nkutumpoka, Leza andye.” Lilyo kwene mukolwe alamula. 
Lyene Petulo aiusya vino Yesu wamunenyile ati, “Lino mukolwe atacili alamule, wemo umankana maila yatatu ale ukuvwanga vino utamanyile.” Alino Petulo afumila panzi nga alila minsozi nu ulanda ukulu cuze.
Lyene katondo, yasimapepo akalamba onsi, nga na aikolo yalanzyanya vya kucita pa kukoma Yesu. 
Alino yamunyepa yamusenda, nu kumupeela kuli Pilato uwali mulasi.
  Lyene lino Yuda, wino uwamukoofile walola vino yavunuka Yesu kuti afwe, auvwa ulanda cuze pali vino watacita, nga awezezya yasimapepo akalamba na aikolo impiya makumi yatatu zyakwe siluva. 
 Lyene ayanena ati, “Nati nifya pa kukoopa umuntu uwakaele kuti afwe.” Nao yamunena yati,
 Caleka Yuda asya wasumbila impiya zyakwe siluva mu Ng'anda ikulu yakwe Leza. Alino apita aya aikulika. 
 Yasimapepo akalamba yasola impiya zizyo, yavwanga yati, “Citaine na masunde ukwika impiya zizyo zyakwe siluva mu cipao ca mpiya camu Ng'anda ikulu yakwe Leza pano izya wazi.” 
 Caleka yalanzyanya, yuvwana kuti yaziomvye ukukala calo cakwe kamata wa nyungu, kuti ciye cakuzikamo ainamasi. 
 Uli mulandu kufika na pa wanda kwene uu, cikaamwa ukuti, “Calo ca wazi.” 
 Lyene cifikiliziwa cino Leza wavwanzile kupitila muli kasema Yelemiya cikati, “Yatozile impiya makumi yatatu, mutengo uno aina Izlaeli yazumilizye pali aliwe. 
 Yaziomvya ukukala calo cakwe kamata wa nyungu, ndi vino Mwene wanenyile.”
Alino yatwala Yesu ku mulasi, yamwimika inkolelo yakwe, nga mulasi uwaku Loma amuuzya ati, “Uzye wewe uli Mwene wa Ayuda?” Yesu nawe aasuka ati, “Watuvwanga.” 
Lelo lino yasimapepo akalamba na aikolo yakumulongwela, Yesu wene atavwanzile nanti cimwi. 
Lyene Pilato amuuzya ati, “Uzye utuvwile umboni uno yakukulongwela?” 
Lelo Yesu wene ataswike nanti izwi lyonga, nga mulasi azunguka cuze.
Pa nsita ya kuzevya Cimulo ca Ucilo lwali ulutambi lwa mulasi kusapwila iumba munyepwe wenga wino yakasi. 
Pa kasita kaka yakweti munyepwe wenga mulumbuke cuze, wino zina lyakwe a Balaba. 
Caleka lino iumba lyakongana, Pilato ayauzya ati, “Uzye mukulonda kuti musapwile weni? Uzye a Balaba nanti a Yesu wino akaamwa ukuti Klistu?” 
Pano wamanyile vino yasimapepo akalamba yapile Yesu kunoli pamulandu sile wa uzuwa wao.
Lelo lino Pilato watenzi pa cilimba ca kuputwila milandu, muci atuma izwi kunoli ati, “Utacita cintu nanti cimwi ku muntu wiyo uwakaele, pano usiku nali nalota vintu vingi pamulandu wakwe.”
Alino yasimapepo akalamba na ikolo yatunkola iumba kuti lilenge Pilato kuti ayasapwile Balaba, lelo Yesu wene akomwe. 
Mulasi nawe ayauzya ati, “Uzye pali yaa yaili mukulonda ukuti imusapwile weni?” Nao yaasuka yati, “Balaba.” 
Pilato ayauzya ati, “Uzye lyene namacita uli pali Yesu wino akaamwa kuti Klistu?” Onsi yaasuka yati, “Atanwe pa lupanda!” 
Pilato ayauzya ati, “Uzye wataifya cani?” Nao yapundisya yati, “Atanwe pa lupanda.” 
 Lino Pilato walola vino waposiwa cakucita, lelo kuluta kuti mpanzela ikatuke, atoola manzi afulala minwe pa manso yi umba avwanga ati, “Nemo insi na mulandu wa kukoma umuntu wii uwakaele. Mwemwe mumanye vyakucita.” 
Antu yonsi yavwanga yati, “Lekini mulandu wa mfwa yakwe wii uye panotuli na ana itu.” 
Lyene ayasapwila Balaba, lelo apingula kuti yume Yesu vikoti, nga ayapeela kuti yamutane pa lupanda.
Lyene asilika yatwala Yesu mu kasi ka musolo wi sano lya mulasi, yakonganika mpuka yonsi ya asilika kumuzinguluka. 
Alino yamuzula vino wazwite, nga yamuzwika mwingila uyenzu, 
yaluka ingala ya myunga, yamuzwika ku mutwe. Lyene yamufumbatika intuwa mwi kasa lilunji, yafukama nkolelo yakwe, yamusoweka yati, “Kwaita, Mwene wa Ayuda!” 
Alino yamuswila mati, yatoola intuwa yamupoola pa mutwe. 
Lino yamala kumusoweka, yamuzula mwingila alino yamuzwika vizwalo vyakwe. Lyene yamusenda kunzi kuti yakamutane pa lupanda.
Lino yakufuma yakomanya umuntu uwaku Kuleni, wino zina lyakwe a Simoni, nga yamupatikizya kusenda lupanda lwakwe Yesu. 
Alino yafika ku cifulo camwangwa Gologota, cikusenula ukuti, “Pa cifulo ci panga.” 
 Kuku yamupile waini muminkane ni vintu vimwi vilule. Lelo lino wamyanta, akana kumwa.
  Lyene lino yamutana pa lupanda, yaankana ni vizwalo vyakwe, pacisila ca kupendola. 
Alino iikala papa kwene iyamulinda. 
Apapela ya mutwe wakwe iikapo cimpampa icalemvilwepo cimanyisyo ca mulandu uno wapilwe, cakuti, “Wii, ali Yesu, Mwene wa Ayuda.” 
Lyene yatana vipondo viili pali pamwi na Yesu, conga kwi kasa lilunji ni cuze kwi mani lyakwe.
  Na antu apitanga mu pipi yapukunya mitwe yao nu kusoweka Yesu yati, 
 “We muno ungomoola Ng'anda ikulu yakwe Leza, nu kuikuula mu manda yatatu! Ituule ndi wewe Mwana wakwe Leza! Ika ku lupanda!” 
Vivyo kwene yasimapepo akalamba na yakasambilizya ya Masunde nga na aikolo yamuseka yati, 
“Watuulanga auze, lelo wene atangaituule! Ndi cakuti wene Mwene wa Izlaeli, lekini aike ku lupanda ndakai kwene. Lyene tumataila! 
 Wene wataila Leza. Ndakai lekini Leza amutuule nda kasi, pano wavwanzile ukuti wene Mwana wakwe Leza.” 
Vivyo kwene ni vipondo ivyatanyilwe pamwi nawe, navyo kwene vimusausya.
Lino ilanzi lyafika umutwe papela (12 koloko), impanga yonsi inyepwa ni mfinzi kufika na pano ilanzi lyatemba (3 koloko). 
 Ukulingana na lino ilanzi lyatemba (3 koloko), Yesu alaizya ni zwi likulu ati, “Eli, Eli, lama sabakatani?” Cikusenula ukuti, “Leza wane, Leza wane, pacani wantazyela.” 
Lino yamwi aimi pipi yuvwa cii yati, “Muntu wii akwama Eliya!” 
 Lilyo kwene wenga uwa munoyali asimula aya atoola umwepu, auombeka muli waini musasalume. Alino autunga ku kamuti, amutambikila pa mulomo kuti amwe. 
Asyala yonsi nao yati, “Tekelini, tulole ndi Eliya amaiza amutuule.” 
Lyene Yesu alaizya ni zwi likulu, nga afwa.
  Lilyo kwene cisalu camu Ng'anda ikulu yakwe Leza cilepuka pakasi kufuma papela kufika na pansi. Insi nayo isunkana kuya cilundumusi, nga nu lwala nalo lulepoka. 
Malindi nayo yayulika, nga na antu yakwe Leza aingi, yao afwile mpiti, yazyukuka yaya nu umi. 
Antu yalya yasya malindi, nga pacisila ca kuzyukuka kwakwe Yesu kufuma ku mfwa iingila mu Yelusalemu Musumba Wamuzilo nu kuloleka ku antu aingi.
Musika wa mpuka ya vita na yano wali nao, alindanga Yesu, yuvwa cilundumusi nu kulola vyonsi vyacitike. Alino yuvwa intete nga yavwanga yati, “Cumi, wene wali Mwana wakwe Leza!” 
 Anaci aingi yali katalamukila, ala yakulola, yano alondile Yesu kufuma ku Galile, nu kumutumikila. 
 Pali yaa, pali Maliya uwaku Magadala, Maliya nyina wakwe Yakobo na Yosefu, nga nu muci wakwe Zebedi.
Manguzi, kwiza mukama umwi uwaku Alimatiya, izina lyakwe a Yosefu, nawe kwene wali mulondezi wakwe Yesu. 
Wene aya kuli Pilato kuya lenga icala cakwe Yesu. Lyene Pilato apeela ilamulo kuti icala cipelwe kunoli. 
Alino Yosefu atoola icala, acipomba mu nsalu itiswe yamutengo, 
aya aciika mwi lindi ilyakwakwe, lino umwine wafukwile mwi we. Lyene akunkulusizyapo iwe likulu pa mulyango wi lindi nga apita. 
Maliya uwaku Magadala na Maliya muze yatenzi pipi ulunga ni lindi.
Pa wanda walondelile, pa Sabata, yasimapepo akalamba na Afaliseo yakongana kwakwe Pilato. 
 Yamunena yati, “Musambazi, tukwiusya vino musomvi wilya wavwanzile, lino atali kuti afwe ati, ‘Pacisila ca manda yatatu ndazyukuka nupya.’ 
Acino pela ilamulo ukuti ilindi lilindwe kufika pa manda yatatu. Pano ndu tacisile vivyo, ale limwi alondezi yakwe yangiza iiye icala cakwe Yesu nu kunena antu yati watazyukuka. Kusomba ku kwakusyalikizya kwene kulaya ukwipisye kuluta kwankolelo.” 
Pilato nawe ayanena ati, “Nga vino asilika muli nayo, yasendini pitini nao mukaalinda ilindi ningo ndi vino mwavwanga.” 
Caleka yapita yaya yalinda ilindi ningo. Yika cimanyililo piwe lya pa mulyango, cakumanyila umwi ndi walikunkulusya, kulifumyapo. Alino yasyapo na yakalinda akuti yalindapo.
Lino Sabata lyapita, lyene ku macaca pa wanda walondelela wakutandika mulungu, Maliya uwaku Magadala nga na Maliya muze yaya kukulola ilindi. 
Awe lilyo kwene kuya ni cilundumusi cikulu, pano mungeli wa Mwene wika mwiyulu, aiiza akunkulusya iwe, alifumya nga aikalapo. 
Kuloleka kwakwe kwakoline wa nkuwa, ni vizwalo vyakwe vyali vitiswe kuluta umula. 
Yakalinda yuvwa intete, yazakaza nu kufwa mutombo.
Alino mungeli anena anaci yaya ati, “Mutoopa, pano manyile vino mukulonda Yesu, wino watanyilwe pa lupanda. 
Asimo muno, watazyukuka wakwe vino wavwanzile. Izini mulole pano wala izi. 
Lyene yangini zuwazuwa mukanene alondezi yakwe muti, ‘Watazyukuka kufuma ku afwe, nupya amamukolelela kuya ku Galile. Kuku akuno mumaya mukamulole.’ Acino nati niza kuti imunene.” 
Caleka anaci yakumpeka kufuma kwi lindi, ala yakuuvwa intete, mbali yali nu luzango cuze, yasimula kuti yakanene alondezi yakwe.
Mukupumikizya Yesu ayakomanya, ayanena ati, “Mutende uye namwe.” Alino nao yamupalamila, yalemelela ngazo zyakwe, yamupepa. 
Lyene Yesu ayanena ati, “Mutoopa! Yangini mukanene aina yane yaye ku Galile. Kuku akuno yalandola.”
Lino anaci yacili yakupita, yakalinda nao yaya ku musumba nu kulandila yasimapepo akalamba vyonsi vino angeli yacisile kwi lindi. 
Lino yasimapepo akalamba yakongana na aikolo yumana kapi nga yapela asilika cipendo ca mpiya cikulu. 
Alino yayanena yati, “Mukalande muti, alondezi yakwe yali iiza iiya icala usiku ala swemo twati tukasula. 
Mulasi ndi uvwa cii, tulasininkizya kunoli ukuti mwemwe yakaele. Acino mwemo mutakwata nanti masakamiko yamwi.” 
Caleka asilika yatoola impiya nu kucita vino yasimapepo akalamba yayanenyile, nga ni landwe lii lisalangana monsi mu Ayuda, kufika ni lelo kwene.
  Alondezi ikumi na wenga yapita ku Galile ku mwamba uno Yesu wayanenyile kuyako. 
Lyene lino yamulola, yamupepa. Lelo yamwi yene yatwisika. 
Yesu nawe ayanena ati, “Napelwa maka pa viumbwa vyonsi mwiyulu na pano nsi. 
 Caleka yangini konsi mu nsi mucite antu amu nko zyonsi kuya alondezi yane. Mwayawatizya mwi zina lyakwe Tata, nu Mwana, nu Mupasi Wamuzilo, 
nu kuyasambilizya kucita vyonsi vino namunenanga. Lyene nani namayanga pamwi namwe lyonsi kufika na pa wanda wa mpelelekezyo ya nsi.”
