Yaa amazwi yakwe Yawe asowilwe pamulandu nu musumba wa Ninive. Naumi uwaku Elikosyi walemvile ivintu vino waweni mu cilolwa.
Yawe a Leza wa uzuwa nupya akacita icilanduzi.
Yawe asisoka zuwa,
Wene akapeela yemba ilamulo, nga nawe apwa!
Imyamba ikatenkana pa manso yakwe,
Lino wene wasoka, uzye aweni angimilila pa manso yakwe Yawe?
Yawe umusuma,
Lelo wakwe mulamba uwa mukuku, Yawe akalovya anisi yakwe.
Uzye icani cino mukumilanila akapi
Wa myunga ipombane nupya wa vipelele,
Munuli we Ninive, mwafuma umuntu umwi uwakwata amapange aipe, wino akapangila kusangukila Yawe. 
Yawe wavwanga ku antu yakwe aina lzlaeli wati, “Nanti angala aina Asilya akome nupya yavula wakwe cimwi, yene yalononwa mpaka yalowe. Lelo mwe antu yane, nanti namuponyezya amacuzi, ntalatala ncite cico nupya. 
Ndakai namalenga aina Asilya yataya na maka pano muli, nu kuputola iminyololo ino mwanyepelwako.” 
Yawe wapeela ilamulo lyapali mwemwe, mwe ina Ninive, ati, “Mutalakwata amu mupanda akuti yatwalilile ukwimika umupanda winu. Nupya ndonona utuluwi twinu utuwaze nu twakwengulula utwaya mu ng'anda ikulu yakwe tuleza twinu. Nkumuteyanyizizya ilindi umwakuti ince muziike, pano mutalinzile kuya nu umi!”
  Lolini, uku mwamba kuku, kukwiza umuntu umwi wino asenzile ilandwe lisuma, ilya mutende pa kucimviwa kwa ina Asilya! Mwe antu amu Yuda, si mule muzevye ivimulo vinu, nu kufikilizya imilapo inu kuli Yawe. Antu ya ukakasi yatalatala yazanze impanga inu nupya. Yene yatiyononwa pyu.
Mwe ina Ninive,
Yawe ali pipi nu kuwezezya ululumbi ku mpanga ya Izlaeli,
Ivita vya anisi vikasenda ivisyangu viyenzu,
Amaceleta yao yakaleluka umu miseo.
Wene akwaama yamusika yakwe avita,
Nu kuyula impongolo yaku vifula vya manzi,
Namwene wene wasendwa uku uzya.
Antu amu Ninive yali wa ciziya,
Sampini siluva!
Umusumba wa Ninive ononeka,
Uzye lyene umusumba ulya uli kwi?
Cisama uwakalume ndi walema inyama
Yawe Wamaka yonsi akunena aikazi aku Ninive ati,
Kalanda ku musumba uno ukazwisya uwazi wa antu avule,
Si uvwini ukulila kwa mikota,
Asilika apa mfwalasi yene yakusimula,
Vyonsi vivyo vyacitika
Yawe Wamaka yonsi wavwanga wati,
Ndakwitila ivyawinyi,
Lyene antu yonsi yano yalakulola yalakuutuka, yati,
Uzye tumati we Ninive ulusile Teebesi?
Umusumba wa Teebesi uwateekanga Kusyi na Eguputo.
Lelo kwene antu amu Teebesi yalemilwe
Nawe kwene we Ninive ulaya kwati watukoleka,
Amalinga yako yalakolana wa misamvu
Silolini ivita vinu,
Caleka musembele calimwi amanzi,
Lelo nanti mutukute vivyo,
Mwavuzya aculuzi ukuluta intanda zya mwiyulu!
Ivilolo vinu vyavulisya wakwe makanta.
We mwene wa ina Asilya, silola vino alasi yako yalowa.
Icilonda cako citalatala cilole umulembo,
