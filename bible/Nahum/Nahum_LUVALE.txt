Eci cikiko citeli caNyineve. Ou ukiko mukanda waceci vamumwenesele Nahume wakuElekoxe.
 Yehova Ikiye Kalunga Walisungu Muka-kulitenda. Yehova eji kulitenda, ukweci kulundundu. Yehova eji kulitendanga kuli vaka-kumwimanyina nakole, eji kuvalaminanga vaka-kole jenyi ndombo.
Yehova napu wakuxipwokela kutenuka, wamunene nangolo, kusambisa kexi kukasambisava vatela kupayisako. Yehova ali najila yenyi mucijimbilanganga namunyamanganda, kaha mavwi anapu lukungu lwakumahinji enyi.
Mwahanjikila kalungalwiji nakumumisa, tulwiji vosena nawa mwavomisa cau. KuMbaxane nakulehuka, nakuKalamele nawa. Jitemo jakuLevanone najilehuka.
Jipili jajinene jeji kundendanga hali Ikiye, jipili jajindende najinowa. Mavu Mwalizundula kumeso enyi, hano hakaye navosenava vatwamaho.
Iyaze mwemana kumeso amatoto enyi? Iyaze mwatwama muliyena lyautenu wenyi? Kulundundu yenyi mwayihingununa nge kakahya, kaha malolwa navawapuzwojola kuli Ikiye.
Yehova Ikiye wamwaza, Ikiye mwakukakama halikumbi lyaluyando, avatacikizava navacinyina muli Ikiye.
Oloze kuma kwalyo mwakakumisako nalivaji lyakupapa, kaha vakakole jenyi mwakavahangila mumilima.
Namujina ika kuli Yehova? Mwakalinga kukumisa. Luyando kalwexi kukakatuka kamucivaliko.
Mwomwo vakivo hakuliselwojola nge vikwata, hakupenda nawala wavo, vanavali vosena ndolokoto nge vijinji vyamwila vyaumu.
Muli ove munalovoka umwe wakujina kumupihisa Yehova, ou wakulweza vakwavo mwauvihu.
Yehova nambe ngwenyi, Cipwe vanasu, cipwe vanapu vavavulu, cipwe ngoco navakavatema, kaha mwakahita. Cipwe ngunakumwenesa lyehi malwa, oloze kangwexi kukakumwenesa ceka malwako.
Kaha jino nangukuhokola toka yenyi, jikuli jove nangujihokwojola hokohoko.
Yehova nahane lyehi luximbi hali ove ngwenyi, Kulijina lyove kavexi kukakuvako cekako. Muzuvo yatulunga twove nangukatetamo makombelo akusonga namakombelo akuzuzulula. Nangukafula cimbumbe cove, mwomwo unapu uwakuzonda, xikaho.
Talenu, hajipili hali mahinji ayou mwambulula mujimbu wamwaza, ou mwevwakanyisa kuunda! Ove Yuta, lamanga Viwanyino vyove, tesamo omu unaxiki, mwomwo kavihu kexi kukahita ceka muli oveko, vanamuteteko lyehi nakumulalisa.
Muka-kupuzwojola nakanduka kumeso ove. Lamanga kembwe, talanga jila, likolezeze mumbunda, kakika ngolo jove cikuma.
Mwomwo kukumba caYakova Yehova mwacikindulwisa ceka nge mwakukumba caIsalele. Mwomwo vaka-kuhingununa vanavahingununamo lyehi, vanenyeka lyehi mitango yamivinyo yavo.
Mikingo yavindume jenyi yinaciÂ­lana, malunga vaungazule vanavwale vicila, matemba ali nakuvyakuma navikungo halikumbi mwawalongesa, makunga ali nakuwanyikisa.
Matemba ali nakutambuka mwakuzaluka mujijila, ali nakuhitangana mumakulakula, kuwatala anapu nge mimunyi, ali nakulaha nge miveso.
Ali nakwanuka vilolo jenyi vavalemu, vali nakulimbwojoka hakutambuka, navalyanguhwisa nakuya kukembwe yalyo, kaha vanalongesa lyehi cakulikingisa.
Vikolo vyatulwiji vanavisokolola lyehi, zuvo yamwangana yinasengunuka.
Vanacizamisa lyehi, navalizula nakulitwala, kaha vandungo jalyo vamapwevo vali nakuliximwoka nge namazu atumbowa nakuliveta hamapambo avo.
Oloze makumbi alyo osena Nyineve napunga nge coze cameya, oloze vali nakucinako. Ngwavo, Imanenu, imanenu, nou mwatala munyima wauci.
Hukulenuko palata, hukulenuko ulu, mwomwo evi vanalongesa kavyexi kuhwako, upahu wavyuma vyakwivwisa cipepa vyosena.
Munapu mwamokomoko, mwapimbi, hingundu, kaha micima yili nakuyengunuka, mambuli ali nakuliveta, mujimbunda josena muli kusalwomwoka, kaha kumeso avakivo vosena kuli nakutomonoka nawoma.
Ufulwe wavandumba uli kulihi? kuulilo wamyevu javandumba, oku kwatambukilenga ndumba nandumba wacihwevo namwanandumba, nou mwavacikimisa woma wauci?
Ndumba avasanywililenga vana venyi sanyusanyu, avatetelelenga vihwevo jenyi miliu, asulixilenga mumenenyi nanyama yamukoka, asulixilenga mumaufulwe enyi natunyama vakutanya.
Yehova wamayongomena ngwenyi, Tala, nguli nove nakole. Kaha matembalyo nangukawawemesa akapwe wixi kaha. Jipoko jamikwale najikavalya myevu jove javandumba. Nyama yove yamukoka nangukayitetaho hamavu, kaha mazu avaluwa jove kawexi kukevwakana cekako.
Mama lelo halimbo lyamanyinga! Linasulu mbe nawaji nakupikasana, nyama yamukoka kayexi kufumamoko.
Muli vyema vyavikote, navyema vyaluxindo lwamafumbo, natuvalu hakulundumuka, namatemba hakutumbwojoka,
navaka-tuvalu hakunyina, najipoko jamikwale jakuvyakuma namakunga akukejima navava vanajihi vavavulu namulumba wamijimba yakufwa waunene, mijimba yavo kayexi kuhwako, vali nakulimbwojoka hamijimba yavo.
Mwomwo hakuvula camaujila amuka-ujila wamwaza, ou mwenyakupanda, ou eji kulanjisanga vakamafuci namaujilenyi, navisaka vyavatu nawa nakupanda cenyi, xikaho.
Yehova wamayongomena ngwenyi, Tala, nguli nove nakole, nangukakuzula jisanya jove kumeso ove, kaha nangukavalweza vaka-mafuci vakakumone omu naukapwa uselesele, namawangana nawa akamone sonyi yove.
Nangukakwasa vyuma vyaunyengwe nakukuxinamisa nakukuhaka kupwa uwakutalilaho.
Kaha nacikasoloka, vexovo navakakumona navakakucina ngwavo, Nyineve vanalyenyeka lyehi, iyaze mwalihungixila mutwe? Kulihi nangutondela vaka-kulivendejeka?
Unawahe kuhambakana No-amone numba? Lize lyatwaminenga mutulwiji, lyapwilenga nameya jingulwixi ndo, likweci ngolo jalyo ivene kalungalwiji, likweci kembwe yalyo yakukalungalwiji.
Ecopa naEjipitu apwile kujikiza calyo, kaha kacahwileko, Pute navaLuve vapwile vaka-kukukafwako.
Oloze nalikiko nawa valitundwile, lyayile muufunge, vana valyo vavandende nawa vavacikilile kujisongo jajijila josena, vatahixile navitaho hali malunga jalyo vavalemu, malunga jalyo vavanene vosena vavakaxile malenge.
Nayove nawa naukapenda, naukapwanga uwakuswamana, nayove nawa naukatonda mwangolo mwomwo hali vaka-kole jove.
Jikembwe jove josena najikapwa nge mikuyu yili najikuyu jakulivanga kwihya. Kaci nge navayinyikisa, kaha najiholokela mukanwa kamuka-kujilya.
Tala, vatu jove vali muli ove vanapu mapwevo kaha. Vijilo vyalifuci lyove vanavasokolwelavyo vaka-kole jove cakuvisokolola. Kakahya kanali lyehi tupaciso twove.
Liswicile meya Ukatwamenga mucingombela, kolezeza jikembwe jove, ingila muunonga ucike ndambo, kolezeza civili catumenga.
Kwakuze vene nakakakulila kakahya, poko yamukwale nayikakutetako, nayikakulya nge mwavasamuyandulu. Livulise nge mwavasamuyandulu, livulise nge mwavambimba-makumbi.
Vaka-kusekasana jove unavavulisa lyehi kuhambakana vatanganyika vahelu. Vasamuyandulu navahululako hikulitukila kwavo.
Vilolo jove vavalemu vanapu nge vambimba-makumbi, tupitau twove vanapu nge mayongomena avambimba, ava navasavala kujixito halikumbi lyacixika, oloze likumbi hakututuka hinavacina kwavo, kaha kuma lyavo vali kavatacikizakoko.
Ove mwangana waAsulya, tufunga twove vali mutulo, Vilolo jove vavalemu Vanasavala lyehi, vatu jove vanavamwange lyehi hajipili mwamwa, kakwexi nou mwavahomesako.
Kuholesa kukola cakapazu kove cauciko, cito cove cili nakukola, vexovo navevwa mujimbu wove navalinga pupupu mumavoko avo, mwomwo kuli iya cinazeneka kuhuka cove kuhitanga hamakumbi osena?
