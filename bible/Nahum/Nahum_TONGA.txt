Ngaaya makani aaamba zyamunzi wa Nineva. Eeli ndibbuku lyaamba cilengaano ca Nahumu Muelikosyi.
Mwami Leza ngu Leza sibufwi, uutalekeleli bakomba bambi. Mwami Leza ulabweedezya bubi,
Mwami Leza tafwambaani kunyema, ngusinguzu zinji,
Ulatapatila lwizi eelyo lulayuminina, ulayuminizya milonga yoonse.
Zilundu zilatenkaana kumbele lyakwe atwalo tulundu tulayaaya.
Nguni uukonzya kwiimina bukali bwakwe? Nguni uukonzya kuyumina bukali bwakwe bupati?
Mwami Leza mmubotu, ngematijilo ciindi camapenzi. Ulababamba aabo basyoma mulinguwe,
pele azambangulwe pati uyoomanizya bamu Nineva,
Kufumbwa eezyo nzyobakanza Mwami Leza uyoozimanizya.
Bayoopatila akati kamamvwa, bayookolwa waini wabo,
Mulinduwe omunzi wa Nineva, mumwazwa yooyo uukanza kucita bubi ku Mwami Leza, nzyalailila nzibi zyalo. 
Mboobu mbwaamba Mwami Leza ulati, “Nikuba kuti bati balaanguzu alimwi mbanji, bayoogonkwa akufwa. Nokuba kuti ndakamupenzya nobamu Juda, nsiciyoomupenzyi alimwi pe. 
Ndiyootyoloola joko lili munsingo zyanu akudunsaula nketani zyanu.”
Mwami Leza wakatulailila kwaamba zyako omunzi wa Nineva akuti, “Tokabi aalunyungu oolo lunoobandwa zina lyako. Ndiyoonyonyoona zikozyanyo zibeze amituni yalubulo muŋanda yakukombela baleza bako. Njookubambila cuumbwe, nkaambo ulisampukide.”
Langa, abota maulu aamuntu uuli muzilundu uuleta makani mabotu, waambilizya luumuno! Kosekelela mapobwe aako ocisi ca Juda, zuzikizya zikonke zyako. Bantu babi tabakakusaali limbi, bayoonyonyweedwa limwi.
Sikulwana waboola aafwiifwi omunzi wa Nineva.
Mwami Leza uyoobukulusya bulemu bwa Jakobo,
Ntobo zyabasilumamba bakwe zilasalala,
Nkalaki zilazuzaana mumigwagwa, zilazuzaana ooku akooku.
Ulaita basilumamba bakwe, pele balalifumpula munzila.
Zijazyo zyamulonga zilajaluka, ŋanda yabwami ilooleka.
Kwakalaililwa kuti munzi woonse utolwe mubwaange.
Munzi wa Nineva uli mbuli ziba, maanzi aalyo alazwa.
Amusaale nsiliva! Amusaale ngolida! Zintu ziyandika tazimani,
Munzi woolwa, wasaalwa, wagwisigwa zyoonse! Myoyo yanetuka,
Ino lino bwina bwabasyuumbwa buli kuli,
Syuumbwa mweenze wakajaila bana bakwe banyama banji,
“Ndilakulwana yebo.” Mbwaamba Mwami Leza Singuzuzyoonse. “Ndiyootenta nkalaki zyako amulilo, bana bako bayoojaigwa munkondo. Taakwe banyama mbendiyoosiya anyika kuti kojaya. Majwi aabatumwa bako taakamvwigwi alimwi pe.”
“Maawe kumunzi uutila bulowa, munzi uuzwide kubeja,
Nswepu zilalila, mavwili alandindima, mabbiza alalikita, nkalaki zilakwemba!
Nkalaki zilazuza, mapanga alabeka-beka, masumo alabalama!
Coonse eeci cakacitika akaambo kaluunyaunya lwamuvuule uuebeka, ngomupati wabasondi,
“Ndilakulwana, Mbwaamba Mwami Leza Singuzuzyoonse.
Njookucita kuti ukasesemye, njookucita kuti ukafubaazigwe, uyooba ceebelwa.
Boonse bayookubona bayookutija, akuti, ‘Nineva woolwa,
Sena uli kabotu kwiinda Tebesi uuli kumbali aamulonga wa Nailo uuzingulukidwe maanzi? Mulonga ngukawali kuucingilizya, maanzi akali mbobwaanda. 
Kusyi a Ijipiti nzizyakali nguzu zyawo zitamani, Puti a Libiya nzizyakali zisi zyakali kumvwana anguwo. 
Nikuba boobo bantu babo bakajatwa akutolwa mubwaange. Twana twamumo twakapwaigwa ansi kumagolelo aamigwagwa yoonse. Kwakaumwa cisolo akaambo kabalemenede bawo, bantu bawo boonse balupati-pati bakaangwa anketani.
Ayebo ulakolwa, uyooyuba akuyandaula kuvunwa kuzwa kuli sinkondonyoko. 
Matijilo aako oonse ali mbuli mikuyu iisoloka, kuti zyatikimunwa nkuyu ziwida mumulomo wayooyo uuzilya. 
Langa basilumamba bako, boonse mbakaintu! Milyango yanyika ilijalukide kale kulibasinkondonyoko, mulilo wasyukuta minkulu yawo. 
Amuteke maanzi aakubelesya ciindi cakusinkilizigwa, amuyumye zikwabilizyo zyanu! Amukande bulongo, kuti mubumbe zitina! 
Ooko mulilo uyoomusyukuta, muyoojazigwa panga, liyoomulya mbuli mbwiilya mpaso.
Mwakayungizizya mweelwe wabasimakwebo banu mane kusikila bakavula kwiinda nyenyezi zyakujulu, pele mbubonya mbuli cikwikwi bayoosaala nyika akuuluka. 
Balindizi banu bali mbuli cikwikwi, balupati-pati banu bali mbuli makata aacikwikwi cikkala abwaanda mubuzuba bwampeyo, pele zuba lyapasula cilauluka, taakwe uuzi nkociya.
Omwami waku Asiliya balupati-pati bako bafwida limwi, balemenede bako balilede. Bantu bako balimwaikide muzilundu taakwe uuyoobayobolola. 
Taakwe uukonzya kuponya cilonda cako, wakalicisa cakufwa. Boonse bayoomvwa makani aamba zyanduwe bayoolikambila waakuwa, nkaambo ino nguni ooyo watakapenga akaambo kalunya lwako lutamani?
