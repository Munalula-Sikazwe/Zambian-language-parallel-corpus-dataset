Mukwai, ba Teofili! Abantu abengi balyesha ukulemba pakuti balondolole ifintu ifyacitika pakati kesu. 
Abantu batushimikila, bantu abaliko pakutampafye pene, abaimwenene na menso yabo, kabili abaipeele na kukufunda ishiwi lya Mfumu. 
Kanshi apo na ine nalipitulukamo muli fyonse bwino bwino pa nshita iyitali, eico we Teofili we mucindami wine wine, na ine nimona ukuti ndi nokumulembela fyonse umo fyakonkanina. 
Epakuti mushininkishe ukuti fyonse ifyo mwafundwa fyacishinka.
Ilyo Herodi ali pa bufumu mu Yudeya, kwaliko shimapepo umo, ishina lyakwe ni Sakaria, uwa mu mukowa wakwa shimapepo Abiya. Umukashi wakwe Elisabeti nao ali wa mu mukowa wakwa shimapepo Aroni. 
Bonse babili bali abololoke pa cinso cakwa Lesa. Balekonka ifyebo na mafunde yonse aya Mfumu ukwabula icilubo. 
Nomba tabakwete mwana ico Elisabeti ali ni ŋumba. Kabili bonse babili bali abakote.
Nomba ilyo cafikile impuka yakwa Sakaria ukubomba umulimo wa bushimapepo, Sakaria ewalebombela Lesa. 
Bashimapepo bali no lutambi lwakupendula pakusala imilimo cila umo ali nokubomba. Kanshi ubo bushiku cawilile Sakaria ukuti eo aye futumwina Lesa ububani mwi Tempele. 
Ilyo Sakaria ali mukati alefutumwina Lesa ububani, ninshi abantu bali kunse balepepa. 
Elyo malaika wa Mfumu amumonekela, aisa iminina lubali lwa ku kulyo kwa bulambo bwakufutumwinapo ububani. 
Sakaria ati amone malaika, umutima wafuma, no mwenso wamwikata. 
Elyo malaika amweba ati, “Sakaria witiina, ala Lesa alyumfwa ipepo lyobe. Elisabeti umukashi obe akakufyalila umwana umwaume, ukamwinika ne shina lya Yoani. 
Kabili ukasansamuka no kwanga, na bantu abengi nabo bakasansamuka pa kufyalwa kwakwe. 
Pantu akaba umucindami pa menso yakwa Lesa. Takalenwa mwangashi nangufye ubwalwa bumbi bonse. Kabili akesulamo na Mupashi Wamushilo ninshi acili mwifumo lyakwa nyina. 
Kabinge, akabwesesha abena Israeli abengi ku Mfumu Lesa wabo. 
Akakwata amano na maka nga kasesema Eliya. Akatangilila Imfumu kukupekanya abantu bakuibombela. Akawikishanya abafyashi na bana. Akalula bacintomfwa ukukwata amano yene yene aya bantu abololoke.” 
Sakaria epakwipusha malaika ati, “Nga kuti naishiba shani ifyo wasosa? Ine ndi mukote, elyo umukashi wandi nao nomba nakula.” 
Malaika amweba ati, “Nine Gabriele. Njiminina lyonse pa cinso cakwa Lesa. Ine bantumine kukulanda nobe, no kukushimikila ili lyashi lisuma. 
Mona walaba cibulu, tawakulalanda. Ukesa landafye ilyo ifi fintu fikafikila. Pantu tausumine amashiwi yandi, ayali nokufikilishiwa pa nshita iyalinga.” 
Abantu bena ninshi balelolelafye Sakaria. Nomba cabapesha amano ico akokola mwi Tempele. 
Ilyo aisa fumamo, awe Sakaria afilwa ukulanda na bantu. Elyo abantu baishiba ukuti Sakaria namonekelwa ne cimonwa mwi Tempele. Awe nomba alabacebulafye, ico ali cibulu. 
Ilyo inshiku shapwa ishakutumika Lesa mwi Tempele, awe abwelelamo kumwakwe. 
Pati papite inshita, umukashi wakwe Elisabeti aimita. Aleka no kumonekela ku bantu pa myeshi isano. 
Alasosa ati, “Imfumu nainangulukilako na ine. Nainsebulula insoni ku bantu.”
Mu mweshi walenga mutanda ukufuma apo Elisabeti aimitile, Lesa atumine malaika Gabriele ku musumba umo uwa mu Galile, ishina lyauko ni Nasaleti. 
Amutuma ku mukashana umo ushakuma ku mwaume, uwakobekelwe kuli Yosefu, uwa mu lupwa lwakwa Davidi. Ishina lya mukashana ni Maria. 
Malaika aingila umwali Maria, amweba ati, “Mwapoleni we wasenaminwa apakalamba nganshi! Imfumu yaba na iwe!” 
Pakumfwa aya mashiwi, Maria camusakamika nganshi, alatontonkanya nokuti, “Nga uku kuposha kwalola mwi?” 
Malaika amweba ati, “Witiina Maria, Lesa alikusenamina. 
Ala walaimita, ukafyala no mwana umwaume, ukamwinika ne shina lya Yesu. 
Akaba uwacindama, kabili akalaitwa Mwana Lesa Mukulu. Imfumu Lesa ikamupeela ubufumu bwa cikolwe cakwe Davidi. 
Akaba imfumu iyakuteeka lyonse aba ŋanda yakwa Yakobo, no bufumu bwakwe tabwakapwe!” 
Maria elyo aipusha malaika ati, “Nomba ifi, bushe kuti fyacitika shani, apo ine nshaishiba mwaume?” 
Malaika amwasuka ati, “Mupashi Wamushilo alaisa pali iwe, na Lesa Mukulu akakukubanya na maka yakwe. Eico umwana ukafyala akaba uwamushilo. Akalaitwa Mwana Lesa. 
Ngefyo na Elisabeti lupwa lobe, uo abantu baleti ni ŋumba, nao ali pabukulu mu bukote bwakwe, na uno mweshi ewalenga mutanda. 
Pantu takwaba nelyo cimo ico Lesa engafilwa.” 
Maria epakusosa ati, “Cisuma, ine ndi musha wa Mfumu. Lesa engacitila ngomo mwine walandila.” Elyo malaika amusha, aya.
Mu nshiku shine isho, Maria aimine, aile bwangu bwangu ku musumba umo uwa mu mpili isha mu calo ca Yudeya. 
Aingila mu ŋanda mwa Sakaria, aposha na Elisabeti. 
Elisabeti ati ashumfwafye uko Maria alemuposha, umwana alayanga mwifumo lyakwe. Elisabeti epakwisulamo na Mupashi Wamushilo. 
Elyo aikatisha ishiwi asosa ati, “Maria, walisenaminwa pa banakashi bonse, no mwana ali mwifumo lyobe alisenaminwa! 
Nga nashuka shani icakuti nyina wa Mfumu yandi ese kuli ine? 
Pantufye ilyo naumfwa ukuposha kobe, umwana mwifumo lyandi alayanga ne nsansa. 
Ee, cine cine walishuka we wasumine ifyo Imfumu yakwebele ukuti fili nokucitika!”
 Maria epakutila ati,
No mweo wandi uleyanga muli Lesa Umupusushi wandi.
Pantu alinjibukisha ne musha wakwe, ne wafye!
Pantu uwamaka yonse ancitila ifyakupapa.
Kabili umukonkanina inkulo
Alicita ifyamaka no kuboko kwakwe.
Alisamununa bashamfumu pa fipuna fyabo.
Abansala alibekusha ifisuma,
Alitulanya Israeli umubomfi wakwe,
 Ulo alaile ifikolwe fyesu Abrahamu
Maria aikele na Elisabeti cikanga imyeshi itatu, elyo abwelelamo kumwakwe.
Awe inshiku shakupaapa shasuka shakumana, Elisabeti epakupaapa umwana umwaume. 
Ilyo abena mupalamano na ba lupwa lwakwe baumfwa ukuti Imfumu naimulangulukilako apakalamba, baisa kukusansamuka pamo nankwe. 
Elyo pa bushiku bwalenga cine konse konse, baya kukusembulula umwana. Balafwaya ukuti bamwinike ishina lyakwa wishi Sakaria. 
Lelo nyina asosa ati, “Awe iyoo, alainikwa ishina lya Yoani.” 
Elyo baeba nyina abati, “Tapaba nelyo umo pali ba lupwa lwenu uwainikwa ili shina!” 
Kanshi balalembula wishi pakumwipusha ishina ilyo alefwaya ukwinika mwane. 
Sakaria nao alomba icakulembapo, alembapo ati, “Ishina lyakwe ni Yoani.” Awe bonse balapapafye. 
Awe apopene akanwa kakwe no lulimi lwakwe fyakakuka, alalanda, alalumbanya na Lesa. 
Awe abena mupalamano bonse baikatwa no mwenso. Kabili ifi fintu nomba fyabafye e lyashi abantu ba mu calo ca mpili ca mu Yudeya balalandapo. 
Na bantu bonse abaleumfwako balatontonkanya mu mitima yabo abati, “Nampo ngoyu mwana akaba shani? Pantu Lesa kwena ali noyu mwana!”
Elyo Sakaria wishi wakwa Yoani aisulamo na Mupashi Wamushilo, alasesema ati,
“Napaalwe na matotelo Imfumu, Lesa wa bena Israeli!
Natuletela Umupusushi wamaka,
Umo mwine alengele kale bakasesema bakwe bamushilo batwebe ukuti,
‘Nkamupususha ku balwani benu bonse
Efyo nkalanga uluse nalaile ifikolwe fyenu,
Icilayo alaile no mulapopo kuli Abrahamu icikolwe cesu,
ukuti akatupokololako ku balwani besu,
Tulemutumika lyonse pa cinso cakwe,
 Elyo na iwe we mwana wandi,
Uli nokwishibisha abantu ukuti ukupusuka kwabo
Pantu Lesa wesu waluse ne cikuuku,
 Alasanikila abantu abekala mu mfifi,
Umwana wena alekulilako mu cimo na mu mano. Ukwikala kwena, aleikala mu matololo mpaka no bushiku aishile isokolola ku bena Israeli.
Mu nshiku shine isho, Kesalo Angusito aumine imbila ukuti abantu bonse aba mu calo conse ica bena Roma bali nokulembwa no kupendwa. 
Uku kupenda abantu, ekwali ukwakubalilapo ilyo Kwilino ali umulashi mu Siria. 
Na bonse baleya kukulembwa cila muntu ku musumba wa fikolwe fyakwe. 
Kanshi Yosefu nao afuma ku Nasaleti mu calo ca Galile, aya ku calo ca Yudeya ku musumba wakwa Davidi, uwitwa Betelemu, pantu wa mu lupwa kabili wa mu mukowa wakwa Davidi. 
Yosefu aya kukulembwa na Maria uo akobekele, uwali pabukulu. 
Ilyo bacili ku Betelemu, awe ne nshita yakupaapa umwana yafikila. 
Maria abeleka umwana umwaume. Amupomba mu nsalu, amulalika na mu mulimba, pantu tabasangilemo incende mu ŋanda ya beni.
Mu ncende ine ilya, mwali bakacema mu mpanga balelinda ifitekwa fyabo ubushiku. 
Awe malaika wa Mfumu abamonekela, no bucindami bwa Mfumu bwalabengeshima apo bali. Bakacema epakwikatwa no mwenso. 
Malaika elyo abeba ati, “Ala iyoo, mwitiina. Naisa kukumushimikila ilyashi ilisuma, ilyakusansamushafye bonse. 
Ala lelo mu musumba wakwa Davidi, Umupusushi wenu nafyalwa, ni Kristu Imfumu! 
Icakumwishibilako nici. Muleya sanga akamwana nabakapomba mu nsalu, nabakalalika mu mulimba.” 
Elyo apopene kwamoneka ibumba ilikalamba ilya fita fya mu mulu pamo na malaika, balalumbanya Lesa abati,
“Natulumbe Lesa mu mulu!
Bamalaika cilya babasha babwelelamo ku mulu, bakacema balaebana abati, “Aleni natuleya ku Betelemu, tuye mona icicitikeko, ico Imfumu yaisa twishibishako.” 
Awe bwangu bwangu eko baya. Baya sanga Maria na Yosefu, na kamwana nakalala mu mulimba. 
Cilya bamona akamwana, awe nabo balashimika ifyo malaika abebele pali aka kamwana. 
Na bonse abaleumfwako, balapapa pafyo bakacema balebashimikila. 
Maria ena alasunga aya mashiwi yonse mu mutima wakwe no kulayatontonkanyapo. 
Bakacema pakubwelelamo, balalumbanya no kutasha Lesa pa fintu fyonse ifyo bomfwile nefyo bamwene. Fyonse filifye ngomo malaika acibebela.
 Pa bushiku bwalenga cine konse konse apo afyalilwe, e bushiku bali nokumusembulwilapo. Elyo bamwinika ne shina lya Yesu, ishina malaika amwinike ninshi talati emitwe.
 Kabinge cilya ubushiku bwakusangululwa bwafika, ukukonka Amafunde yakwa Mose, Yosefu na Maria epakutwala Yesu ku Yerusalemu kukumutuula kuli Lesa. 
Pantu calembwa mu mafunde yakwa Lesa ukuti, “Umwana umwaume onse ibeli, ali nokulubwilwa ku Mfumu.” 
Kabili Yosefu na Maria baya leka ilambo pakukonka ifyalembwa mu mafunde ya Mfumu ukuti, “Bakalaleta utubondo twa nkunda tubili, nangu utwana twa fipele tubili.”
Kanshi mu Yerusalemu mwalimo umuntu umo, ishina lyakwe ni Simeoni. Uyu muntu ali umololoke kabili uwapetamina Lesa. Alelolela inshita Lesa akalubula abena Israeli. Elyo na Mupashi Wamushilo ali nankwe. 
Mupashi Wamushilo alimusokolwelele ukuti, takafwe kano akatale akamone Kristu. 
Kanshi Mupashi Wamushilo amweba ukuti aye mwi Tempele. Awe ilyo line abafyashi nabo baletamo Yesu akanya, pakuti bamubombele fyonse ukulingana na Mafunde yakwa Mose. 
Elyo Simeoni abuula Yesu amupakatila, alatasha na Lesa ati,
“Nomba we Mfumu,
Pantu amenso yandi yamona uwakutupususha,
uo wapekanya pakuti imishobo yonse imumone.
 Abe ulubuuto lwakusanikila Abenafyalo,
Awe wishi na nyina bena balapapafye pafyo Simeoni alanda pali uyu mwana. 
Elyo Simeoni abapaala, alaeba na Maria nyina kwa mwana ati, “Ulemona uyu mwana, ala akalenga ukuti abengi bakalobe, elyo na bengi bakapusuke mu bena Israeli. Ala, akaba icishibilo cakwa Lesa ico abantu abengi bakapusaninapo. 
Lyena elyo fikasokoloka ifyo abengi batontonkanya mu mitima yabo. Elyo na iwe, ubucushi ubukalamba bukapulinkanya umutima obe ngo lupanga.”
Elyo kwaliko na kasesema umo umwanakashi, ishina lyakwe ni Ana, mwana Fanueli, uwa mu luko lwakwa Asheri. Ali umukote nganshi. Batile bashibofya ninshi acili umukashana, aikelefye no mulume wakwe imyaka cine lubali. 
Ilyo umulume afwa, ashala aleikala umushimbe mpaka afika ne myaka amakumi cine konse konse na ine. Talefuma mwi Tempele, lelo aikalilefye ukubombela Lesa akasuba no bushiku, mukufunga ukulya na mukupepa. 
Kanshi Ana nao aisamo pa nshita imo ine, alalumba na Lesa. Alalanda na pa mwana, alaebako bonse abalelolela ukuti Yerusalemu akalubulwe.
Yosefu na Maria ilyo bapwile ukucita fyonse ukulingana na mafunde ya Mfumu, elyo babwelelemo ku Galile, kumwabo, ku musumba wa Nasaleti. 
Awe no mwana alakula, alekoselako. Amano nayo yalafulilako, na Lesa alemusenamina.
 Cila mwaka abafyashi bakwa Yesu baleya ku Yerusalemu ku nshikunkulu ye Pasaka iya Cakucilila. 
Ilyo Yesu ali ne myaka ikumi limo na ibili, nalyo baya ku nshikunkulu ngefyo balecita lyonse. 
Ilyo bapwa ukusefya inshikunkulu, pakubwelelamo, umwaice Yesu ashala mu Yerusalemu. Abafyashi bakwe tabaishibe nakalya. 
Bena baleti, “Yesu ali na balendo banensu.” Basuka baenda ubulendo bwa bushiku bumo, elyo balamufwaya muli ba lupwa lwabo na beshibishi babo. 
Nomba ico bafilwa ukumusanga, elyo babwelelamo ku Yerusalemu, baya balemufwaya. 
Panuma yakumufwaya inshiku shitatu, elyo bamusanga mwi Tempele, ekele pamo na bakafundisha bamafunde alebakutika, alebepusha na mepusho. 
Na bonse abaleumfwako balapapa amano yakwe ne myasukile yakwe. 
Abafyashi bakwe cilya bamumona, awe cabapesha amano. Elyo nyina amweba ati, “We mwana, nga cinshi watucushisha ifi? Mona bawiso na ine tusakamene icibi ilyo tulekufwaya.” 
Yesu abasuka ati, “Nga cinshi mwacilamfwaila? Bushe tamwaishiba ukuti ndi nokuba mu ŋanda yakwa Tata?” 
Nomba bena tabailwike pafyo alebeba. 
Kabili Yesu aya nabo ku Nasaleti, alebanakila. Nomba nyina ena alesunga ifi fyonse mu mutima wakwe. 
Yesu ena alekulilako mu mano na mu cimo. Elyo Lesa na bantu bene nabo balemutemwa.
Mu mwaka uwalenga ikumi limo na isano apo Tibeli Kesalo atampile ukulateeka ninshi Pontio Pilato ali umulashi mu Yudeya, Herodi wena ali imfumu mu Galile, Filipo munyina wena ali imfumu mu Idumea na Trakoniti, elyo Lusania ninshi wena ali imfumu mu Abilene. 
Pali bushimapepo bukalamba ninshi pali Anasi na Kayafa. Elyo ishiwi lyakwa Lesa lyafika kuli Yoani, mwana Sakaria mu matololo. 
Yoani aya alebila imbila mu calo conse ica ku mumana wa Yordani, aleti, “Lapileni no kupilibuka, mubatishiwe, na Lesa alemubelela uluse ku fyabubifi fyenu.” 
Ngomo kasesema Esaya alembele mu citabo cakwe ati,
Imikonko yonse ishiikwe,
Na bantu bonse bakamona ipusukilo lyakwa Lesa!’ ”
Elyo Yoani alaeba amabumba ya bantu baleisa kukubatishiwa ati, “Mwe bana ba nsoka mwe! Nga nani wamusoka ukubutuka ubukali bwakwa Lesa ubwalaisa? 
Shikanshi akuciteni ifintu ifyakulanga ukuti namulapila. Mwitampa ukulatontonkanya amuti, tuli bana bakwa shifwe Abrahamu! Ine ndemweba nati, Lesa kuti ayalula aya mabwe ukuba abana bakwa Abrahamu! 
Lesa naimya isembe ilyakuputawilako imishila ya miti. Kanshi umuti onse uushitwala ifitwalo fisuma, akautema, akauposa na mu mulilo.” 
Elyo amabumba yalamwipusha ayati, “Nga kanshi fintu nshi tuli nokucita?” 
Yoani nao abasuka ati, “Uwakwata imingila ibili ali nokupeelako uushakwata. Elyo uwakwata icakulya nao ali nokucita ifyo fine.” 
Awe bakasonkesha nabo baisa kukubatishiwa. Balamwipusha abati, “Kafundisha nga ifwe tuli nokucita nshi?” 
Yoani abeba ati, “Mwilasonkesha ukucila pafyo bamupimina.” 
Abashilika bamo nabo bamwipusha abati, “Nga ifwe bushe tuli nokucita nshi?” Nabo abeba ati, “Mwilapokolola cintu ku muntu nelyo umo ku maka, nangu ukumufyenga mukubomfya ubufi. Imwe mulesakamanafye ukupoka malipilo yenu.” 
Mu mitima ya bantu epakwisa amatontonkanyo yakutila, nalimo Yoani kuti aba e Kristu wine. 
Kanshi Yoani epakubeba bonse ati, “Ine ndebatishisha ku menshi. Lelo umo uwacindama ukuncila alaisa, na ine nshilingile na kukakula inshinga sha pa ndyato shakwe. Wena akamubatishisha kuli Mupashi Wamushilo na ku mulilo. 
Ali no lupe lwakwelelako mu minwe yakwe. Akafumya imisungu pa lubansa. Akatutila iŋanu mu butala bwakwe. Imisungu yena akayoca mu mulilo uushishima!”
Kanshi muli aya mashiwi, na yambi ayo Yoani alekonkomesha abantu, alebila Imbila Nsuma. 
Kabili Yoani alekalipila imfumu Herodi pali ico aupile Herodia muka munyina, na pa milandu imbi alecita. 
Nomba Herodi alundapo no kucita icabipisha, aposa Yoani mu cifungo.
Ilyo abantu babatishiwe bonse, elyo Yesu nao aishile batishiwa. Nomba ilyo alepepa, awe umulu waisuka. 
Elyo Mupashi Wamushilo amwikila, alemoneka kwati ni nkunda. Awe ne shiwi lyafuma mu mulu aliti, “Iwe uli Mwana wandi, uo natemwa, niwe nsekelamo.”
Ilyo Yesu atampile umulimo wakubila imbila ya Bufumu bwakwa Lesa, ali ne myaka ni cikanga amakumi yatatu (30). Abantu bena baleti, ni mwana Yosefu, mwana Heli, 
mwana Matati, mwana Levi, mwana Meliki, mwana Yanai, mwana Yosefu, 
mwana Matatia, mwana Amosi, mwana Nahumu, mwana Esili, mwana Nagai, 
mwana Mati, mwana Matatia, mwana Semeni, mwana Yoseki, mwana Yoda, 
mwana Yoanani, mwana Resa, mwana Serubabeli, mwana Shealitieli, mwana Neli, 
mwana Meliki, mwana Adi, mwana Kosamu, mwana Elimadamu, mwana Ere, 
mwana Yoshua, mwana Eliese, mwana Yolimu, mwana Matati, mwana Levi, 
mwana Simeoni, mwana Yuda, mwana Yosefu, mwana Yonamu, mwana Eliakimu, 
mwana Melea, mwana Mena, mwana Matata, mwana Natani, mwana Davidi, 
mwana Yese, mwana Obedi, mwana Boasi, mwana Salimoni, mwana Nashoni, 
mwana Aminadabu, mwana Adimini, mwana Ani, mwana Hesroni, mwana Peresi, mwana Yuda, 
mwana Yakobo, mwana Isaki, mwana Abrahamu, mwana Tera, mwana Naho, 
mwana Serugi, mwana Reu, mwana Pelegi, mwana Eberi, mwana Shela, 
mwana Kenani, mwana Afakisadi, mwana Shemu, mwana Noa, mwana Lameki, 
mwana Metusela, mwana Enoki, mwana Yaledi, mwana Mahalale, mwana Kenani, 
mwana Enosi, mwana Seti, mwana Adamu, uwatulile kuli Lesa.
Elyo Yesu afumine ku mumana wa Yordani, naisulamo na Mupashi Wamushilo, na Mupashi uyu, amutwala mu matololo. 
Mu matololo umo, emo Ciwa alamutunka inshiku amakumi yane. Mu nshiku ishi shonse talelya nelyo cimo. Kanshi ilyo shapwa, insala yamwikata. 
Elyo Ciwa aeba Yesu ati, “Nga uli Mwana wakwa Lesa, eba ili libwe lisanguke umukate.” 
Yesu amwasuka ati, “Calilembwa ukuti, umuntu takwatafye mweo mukulya icakulya.”
Elyo Ciwa amutwala apasanseme, na pa kashitafye akanono amulanga ubufumu bonse ubwa pano calo. 
Amweba nokuti, “Ubufumu ubu bonse no bukankala ubwabamo ndekupeela, pantu balimpeela, na ine kuti napeela onse uo ntemenwe. 
Kanshi nga wampakata, ninshi bonse bwalaba bobe.” 
Nomba Yesu amwasuka ati, “Calilembwa ukuti, ‘Ulepepa Imfumu Lesa obe, kabili ekafye eo ulebombela.’ ”
Kabili Ciwa amutwala ku Yerusalemu, amwimika pamulu pa nembenembe ya mutenge we Tempele. Elyo aeba Yesu ati, “Nga uli Mwana wakwa Lesa, tolokela panshi. 
Pantu calilembwa ukuti, ‘Lesa akakonkomesha bamalaika bakwe, ukuti bakusunge bwino.’ 
Kabili bakulakusenda mu minwe yabo, pakuti tauipunwine ulukasa ku libwe.” 
Yesu amwasuka ati, “Calisoswa ukuti, Wilaesha Imfumu Lesa obe.” 
Ciwa cilya apwa ukutunka Yesu mu misango yonse iyi, atala asha Yesu mpaka inshita imbi.
Yesu elyo abwelele ku Galile, ninshi ali na maka yakwa Mupashi. Ululumbi lwakwe lwena lwakumanafye icalo conse. 
Bonse balemulumbanya pa mifundile yakwe mu masinagoga yabo.
Awe Yesu abwelele ku Nasaleti ku mushi uko akulile. Pa bushiku bwe Sabata aya ingila mu sinagoga, ngefyo abelele ukucita. Awe aiminina pakuti abelenge. 
Bamupeela icitabo icipombwa icakwa kasesema Esaya. Cilya akupukula icitabo, asanga apo calembwa ukuti,
 “Mupashi wa Mfumu aba pali ine,
No kubila umwaka Imfumu ikapusushamo abantu baiko.”
Elyo Yesu akupika icitabo, apeela na kasunga elyo aikala. Abantu bonse mu sinagoga bamutontomesha amenso. 
Elyo atampa ukubeba ati, “Kanshi ifi mwaumfwa nasoma, ilelo fyafikilishiwa ngefyo mwayumfwila.” 
Awe bonse balasosa abati, “Alandafye bwino.” Kabili balapapa pa mashiwi yasuma alanda. Elyo balaipushanya abati, “Bushe uyu te mwana Yosefu?” 
Yesu ena abasuka ati, “Cine cine mulefwaya ukulosha ili pinda kuli ine ilyakuti, ‘Shiŋanga yundape we mwine’. Cita na kuno kwine kumwenu ifintu twaumfwa wacita ku Kapenamu.” 
Elyo Yesu akonkanyapo ati, “Ndemweba icine cine, takwaba kasesema nangu umo uo basekelela kumwabo. 
Ndemweba nokuti, cacine mu Israeli mwali bamukamfwilwa abengi pa nshita yakwa Eliya, ilyo umulu wacilikwe pa myaka itatu ne myeshi mutanda, casuka ne cipowe icikalamba capona mu calo conse. 
Lelo Eliya tatuminwe nangu kuli umo pali abo, kanofye kuli mukamfwilwa umo uwa mu Sarefati mu calo ca Sidoni. 
Kabili pa nshita yakwa kasesema Elisha, mu Israeli mwalifye abafibashi abengi. Lelo tapali nangu umo uwaundepwe kanofye Namani umwina Siria.” 
Bonse abali mu sinagoga ilyo baumfwa ifi fintu, bafulwa nganshi. 
Elyo baima, bamusenda kunse ya musumba. Bamutwala pa nembenembe ya lupili ulo umusumba wabo wakuulilwepo, pakuti bamusunke akunkulukile panshi. 
Nomba Yesu afyefyetukila mwibumba apita, aya.
Elyo Yesu atentemwike aya ku Kapenamu, umusumba wa mu Galile. Pa bushiku bwe Sabata alafunda abantu. 
Awe balapapa nganshi pa mifundile yakwe pantu amashiwi alefunda yali ayamaka. 
Mu sinagoga mwali umuntu uwali no mupashi wakowela. Elyo uyu muntu alapunda ne shiwi ilikalamba ati, 
“Ala! Cinshi ulefwaya kuli ifwe, iwe Yesu wa ku Nasaleti? Bushe waisa kukutulofya? Nalikwishiba iwe, uli Wamushilo uwafuma kuli Lesa!” 
Lelo Yesu aukalipila ati, “Talala! Fuma muli uyu muntu!” Elyo umupashi wakowela wamuwisha panshi pa cinso ca bantu bonse, wamufumamo ukwabula ukumucena nelyo panono. 
Awe abantu bonse balapapa, balaipushanya abati, “Ngeyi mifundile yaba shani? Pantu ku maka alekalipila imipashi yakowela, nayo ilefuma!” 
Awe ululumbi lwakwe lwasalangana mpanga yonse muli cilya calo.
Ilyo Yesu afumine mu sinagoga, aile ku ŋanda yakwa Simoni. Asanga nafyala Simoni nalwala impepo iyabipa nganshi. Elyo baipusha Yesu ukuti amwafwilishe. 
Yesu aya aiminina apo ali, akalipila ne mpepo, awe impepo yamuleka. Elyo nao apopene aima alabatebeta no kubatebeta. 
Ilyo akasuba kalawa, abantu bonse abali na balwele abalecula ku malwele ayalekana lekana, balabaleta kuli Yesu. Yesu nao alatambalikila amaboko pali cila muntu, abaposha. 
Imipashi yakowela nayo yalafuma mu bengi, ilepunda aiti, “Niwe Mwana wakwa Lesa!” Nao Yesu alaikalipila, ailesha no kulalanda pantu yalishibe ukuti, ni Kristu.
Cilyafye bwaca, Yesu afumineko, aile ku ncende ukwakuti ali eka. Elyo abantu baisa balemufwaya. Cilya bamusanga, balafwaya ukumulesha ukuti ebasha. 
Nomba Yesu ena abasuka ati, “Ndi nokubila Imbila Nsuma ya Bufumu bwakwa Lesa na mu misumba imbi ine, kabili eco natuminwa.” 
Awe akonkanyapo ukulabila Imbila Nsuma mu masinagoga mu calo ca Yudeya.
Ubushiku bumo ninshi Yesu aiminine mu lulamba lwa bemba wa Genasaleti, ibumba lya bantu lyena lyalemutitikisha ico lyalefwaya ukumfwa ishiwi lyakwa Lesa. 
Elyo amona amato yabili, yashikilwe mupepi no lulamba lwa bemba. Abalondo ninshi nabafumamo balesamba amasumbu yabo.  
Awe Yesu aingila mu bwato bumo, ubwato bwakwa Simoni. Amweba nokuti atalusheko cinono ukufuma ku mulundu. Emo aikala alafunda na bantu. 
Cilya apwa ukulanda, Yesu aeba Simoni ati, “Twala ubwato apashikile, muteye na masumbu pakuti mwipaye isabi.” 
Simoni ayasuka ati, “Shikulu, ala tuculilefye ubushiku bonse ukwabula ukwipaya nangu kamo. Nomba apo niwe wasosa, nalateya amasumbu.” 
Bati bacite ifi, amasumbu yaikata isabi ilingi, kabili ni cikanga yalepuke. 
Elyo balembula abanabo abali mu bwato bubiye ukuti bese babafweko. Awe nabo baisa. Elyo baisusha isabi mu mato, ni cikanga amato yabunde. 
Simoni Petelo ati amone ifi, afukama apali Yesu ati, “Ntaluka we Mfumu, pantu ndi muntu mubi.” 
Pantu Simoni pamo pene nabo ali nabo calibapeseshe amano pakumona isabi ubwingi baipaya. 
Bamwana Sebede, Yakobo na Yoani abalebomba na Simoni nabo lumo lwine. Yesu epakweba Simoni ati, “Iyoo, witiina, ukutula nomba wakulaba umulondo wa bantu.” 
Awe cilya bafisha amato ku mulundu, basha fyonse balakonka na Yesu.
Yesu ilyo ali mu musumba umo, awe paishile umuntu umo uwalwele ifibashi umubili onse. Cilya amona Yesu, awa panshi ubukupeme alamupapata ati, “We Mfumu, nga nautemwa kuti wamposha.” 
Yesu atambalika ukuboko amukumya ati, “cisuma nintemwa, pola!” Awe apopene ne fibashi fyapola. 
Elyo Yesu amukonkomesha ati, “Wiebako umuntu nelyo umo. Lelo kabiye, uye ilanga kuli shimapepo. Uye utuule no mutuulo uo Mose amukonkomesha, pakuti cibashinine ukuti naupola.” 
Ululumbi lwakwa Yesu lwalalundulukilakofye. Amabumba ya bantu ayakalamba yalalongana kukumfwa na kukuposhiwa ku malwele yabo. 
Lelo Yesu ena ilingi alebasha, aya eka ukutalele kukupepa.
Ubushiku bumo ilyo Yesu alefunda, pali Abafalise na bakafundisha bamafunde nabekala. Bafumine mu mishi yonse iya mu Galile na mu Yudeya na ku Yerusalemu. Yesu ena ali na maka yakwa Lesa ayakuposha abantu. 
Elyo kwaisa abantu basendele icite cilele pa musengele. Balafwaya ukumwingisha mu ŋanda pakuti bamubike apali Yesu. 
Nomba ico bafilwa ukusanga inshila yakumwingishishamo, ku mulandu we bumba, banina pa mutenge. Elyo batula icipunda, epo bamupishisha kumo no musengele, bamwishisha pakati apali Yesu. 
Yesu pakumona icisumino cabo asosa ati, “We mwana wabelelwa uluse ku fyabubifi fyobe.” 
Bakafundisha bamafunde na Bafalise balatontonkanya abati, “Muntu nshi uyu alelanda ifyamusaalula kuli Lesa? Nga nani engabelela umuntu uluse ku fyabubifi? Shikanofye Lesa eka” 
Yesu ico eshibe ifyo baletontonkanya, abasuka ati, “Nga cinshi ico muletontonkanishisha ifyo mu mitima yenu? 
Bushe cinshi icayangukapo, ukutila ‘Naubelelwa uluse ku fyabubifi fyobe,’ nangu ukutila, ‘Ima akwenda?’ 
Kanshi lekeni mulange ukuti Umwana wa muntu alikwata amaka pano isonde ayakubelela umuntu uluse ku fyabubifi fyonse.” Elyo aeba icite ati, “Nakweba, ima, senda umusengele obe, akuya na kumobe.” 
Awe apopene aima, ninshi na bonse balemonako. Abuula neco alelepo, alaya na kumwakwe, alelumbanya Lesa. 
Awe bonse balapapafye, balalumbanya na Lesa. Kabili baikatwa no mwenso, balasosa abati, “Lelo twamona ifyakupapa!”
Elyo Yesu afuminemo, amwene kasonkesha wamusonko, ishina lyakwe ni Levi, ekele mu ŋanda yamusonko. Amweba ati, “Nkonka.” 
Nao Levi epakusha fyonse, aima, alamukonka. 
Elyo Levi atebeta Yesu imitebeto iyamucinshi mu ŋanda mumwakwe. Ilyo balelya, pali ne bumba ilikalamba ilya bakasonkesha bamusonko na bambipo. 
Abafalise na bakafundisha bamafunde balailishanya ku basambi bakwa Yesu abati, “Bushe cinshi mulelila no kunwena pamo na bakasonkesha bamusonko na bampulamafunde?” 
Yesu abasuka ati, “Abali umutende tabakabila shiŋanga iyoo, lelo kano abalwele. 
Ine nshaisa kukwita abakaele, naisa kukwita ababifi pakuti balapile no kupilibuka.”
Elyo balaeba Yesu abati, “Abasambi bakwa Yoani balafunga ukulya libili libili, kabili balapepa, na basambi ba Bafalise nabo nifyo fine. Nomba abasambi bobe bena baikalilafye ukulya no kunwa.” 
Yesu abasuka ati, “Bushe kuti mwaleka inshindishi shakwa shibwinga ukufunga ukulya ilyo shicili na shibwinga? 
Lelo inshita ikesa ilyo bakashipoka shibwinga. Lyena muli isho nshiku, elyo shikalafunga ukulya.” 
Kabinge abomina ipinda ili ati, “Takwaba nangu umo uulepula icikamba ku nsalu ipya pakuti acibike pa nsalu iyikote. Nga acita ifyo ninshi alepula insalu ipya, elyo ne cikamba cine naco teti cilinge pa nsalu iyikote. 
Kabili tababika umwangashi uushilabila mu nyambi ishikote. Nga bacita ifyo ninshi umwangashi uushilabila kuti walenga inyambi ukupuka, no mwangashi wapongoloka ne nyambi shaonaika. 
Lelo umwangashi uushilabila, bali nokubika mu nyambi ishipya. 
Kabili takwaba nangu umo uwakuti atala anwa umwangashi uwapya afwaye ukunwa uushilabila. Awe, kuti ati, ‘Uwapya e usuma.’ ”
 Ubushiku bumo ubwe Sabata, Yesu alepita mu mabala ya ŋanu. Awe abasambi bakwe batendeke ukulatimpula imisonso ya ŋanu, balefikina mu minwe yabo, balelya. 
Abafalise bamo balabepusha abati, “Cinshi ico mulecitila icaleshiwa ukucita pa bushiku bwe Sabata?” 
Yesu abasuka ati, “Bushe tamwabelenga ifyo Davidi acitile, ilyo umwine wine pamo nabo ali nabo baiketwe ne nsala? 
Aingile mu ŋanda yakwa Lesa, abuula ne mikate iyatuulilwe kuli Lesa, alya, apeelako nabo ali nabo. Iyi mikate abantu bambi tabasuminishiwe kulyako, kanofye bashimapepo beka.” 
Elyo Yesu abeba ati, “Ala Umwana wa muntu e mwine wa bushiku bwe Sabata.”
Kabili pa bushiku bwe Sabata bumbi, Yesu aile ingila mu sinagoga, alefunda. Mwalimo no muntu uwali ne cisansa cakwe ica ku kulyo icalemana. 
Bakafundisha bamafunde na Bafalise balabesha Yesu ukuti bamone nga aleposha pa bushiku bwe Sabata. Balefwaisha ukusanga icakumupeelelapo umulandu. 
Nomba Yesu ico eshibe ifyo baletontonkanya, aeba uwa cisansa calemana ati, “Ima, iminina apa pakati.” Awe nao aima, aiminina na pakati. 
Elyo Yesu abeba ati, “Kamwipusheko, bushe calisuminishiwa ukucitapo icisuma pa bushiku bwe Sabata, nangu icibi? Bushe calisuminishiwa ukupususha ubumi bwa muntu nangu ukubulofya?” 
Elyo atandanya amenso pali bonse, aeba umuntu ati, “Fungulula icisansa cobe!” Awe nao afungulula icisansa cakwe, no kuba cabafye bwino. 
Awe bena bafulwa icibi, balalanshanya na pafyo bengacita Yesu.
Mu nshiku shilya Yesu aile kukupepa pa lupili. Alolelefye bushiku bonse alepepa Lesa. 
Cilya bwaca, aita abasambi bakwe. Asalapo ikumi limo na babili, bena alabeta abasole. 
Ni Simoni uo ainike ishina lya Petelo, na Andele munyina, na Yakobo, na Yoani, na Filipo, na Batolomeo, 
na Mateo, na Toma, na Yakobo mwana Alufeyo, na Simoni Umuselote, 
na Yuda mwana Yakobo, na Yuda uwa ku Kelyoti, uwaposele Yesu ku balwani.
Elyo atentemuka ulupili na basole, aya iminina pa ncende apabatama. Palipo ibumba ilikalamba ilya basambi bakwe. Elyo palipo na cinkupiti wa bantu ukufuma mu Yudeya monse, ku Yerusalemu, ku Turi na ku Sidoni imisumba ya mu lulamba lwa bemba. 
Baishile kukumumfwa na kukundapwa amalwele yabo. Elyo na balecushiwa ku mipashi yakowela, balepola. 
Abantu bonse balefwaya ukumukumya pantu amaka yakwe yalefuma no kubaposha bonse.
Elyo Yesu alolekeshe pa basambi bakwe, alabeba ati,
Mwalishuka imwe mwe bali ne nsala nomba,
 “Mwalishuka imwe, abantu nga bamupata, no kumutamfya, no kumusebanya, no kumusaalula pa mulandu wa Mwana wa muntu. 
Kanshi muli ubo bushiku mukaleyanga no kusansamuka, pantu icilambu cenu cikalamba mu mulu. Kabinge efyo ne fikolwe fyabo fyalecita bakasesema.
“Nomba mukacimona imwe mwe bakankala,
Mukacimona imwe mwe baleikuta nomba,
Mukacimona imwe nga abantu balamutasha,
“Lelo ine ndemweba mwe balentesha nati, muletemwa abalwani benu, mulecita ifisuma ku bamupata. 
Mulepaala abamulapisha, mulepepelako na bamucusha. 
Umuntu uwakutoba ulupi pesaya limo, mupilibwile ne libiye line. Elyo umuntu uwakupoka icakufimbana, muleke asende no mwingila wine. 
Umuntu onse uwakulomba icintu, ulemupeela. Elyo umo nga akusendela icintu cobe, wilamupinda. 
Ifyo mulefwaya abantu bamucitile, na imwe efyo mulebacitila.
“Lelo nga mwatemwafye abamutemwa, cilambu nshi mwingamwenapo? Pantu na babi bene batemwa ababatemwa. 
Elyo nga mwalacita ifisuma ku bamucitila ifisuma cilambu nshi mwingamwenapo? Na babi bene nabo efyo bacita. 
Nga mwalakongwesha abo mulesubila ukuti bakamubwesesha, nga cilambu nshi mwingamwenapo? Na babi bene balakongweshanya, pakuti bakapoke nakabili ifyo fine bakongweshe. 
Ala muletemwa abalwani benu. Mulebacitila ifisuma. Mulebakongwesha ukwabula ukusubila ukuti bakamubwesesha. Lyena icilambu cenu cikaba icikalamba. Kabili mukaba abana bakwa Lesa Mukulu, pantu wena wacikuuku ku bamiponto na ku babi bene. 
Muleba abaluse nga filya Shinwe aba uwaluse.
“Mwilapingula abanenu, ninshi na imwe tabakamupingule. Mwilapeela muntu umulandu, ninshi na imwe tabakamupeele umulandu. Mulebelela abanenu uluse, na imwe lyena bakamubelela uluse. 
Mulepeela, ninshi na imwe bakalamupeela. Bakamupeela no kumubikila mu ceni icipimo icaisula paa, icashindaika, icamupaasa. Pantu icipimo mupiminako abanenu, eco na imwe bakamupiminako.”
Kabili Yesu abikapo no kubomina ipinda ili ati, “Bushe impofu kuti yatungulula impofu ibiye? Bushe ninshi tekuti shonse shiwile mu cilindi? 
Umusambi tacila kafundisha wakwe. Nomba umusambi uwafundwa bwino bwino kuti aba nga kafundisha wakwe.
“Nga cinshi ulelolekesesha akapapala akali mu linso lyakwa munonko, tausakamana no kumona umulando uuli mu linso lyobe? 
Nga kanshi kuti waeba shani munonko auti, ‘Munyinane, leka nkufule akapapala ako mu linso lyobe,’ mu nshita iwe we mwine taulemona umulando uuli mu linso lyobe? We mfundabuteshi we! Pakubala fumya umulando uuli mu linso lyobe, elyo walalolesha bwino pakufula akapapala akali mu linso lyakwa munonko.
“Tapaba umuti usuma uutwala ifitwalo ifibi, nangu umuti ubi uutwala ifitwalo ifisuma. 
Pantu umuti onse bawishibila ku fitwalo fyauko. Abantu tabasaba makunyu ku myunga nangu ukusaba ifitwalo fya mwangashi kuli nkololo. 
Umuntu umusuma afumya ifisuma fya mu cipao cakwe icisuma ica mutima wakwe. Umuntu umubi nao afumya ifibi mu cipao cakwe icibi. Pantu akanwa ka muntu kalanda ifyaisula mu mutima wakwe.
“Ngeco munjitila amuti, ‘We Mfumu we Mfumu,’ kabili tamucita ifyo ndemweba, bushe cinshi? 
Nalamwebako uyo muntu uwisa kuli ine, uumfwa na mashiwi yandi, no kuyakonka alayakonka. 
Ala, apala ku muntu uwakuti ilyo alakuula iŋanda, aimba umufula, afishafye na pa libwe. Ilyo umumana waisula, waposa, na menshi yalaisa yalapuma mu ŋanda, awe iŋanda teyakusunkana iyoo, pantu yakuulwa bwino. 
Nomba uumfwa amashiwi yandi, akaana no kulayakonka iyoo, ena apala umuntu uwakuti akuula iŋanda pa mushili apabula umufula. Ala kuti cilya umumana waposa, amenshi yalapuma ku ŋanda, awe yawa, yabongoloka icabipisha!”
Cilyafye Yesu apwa ukweba abantu fyonse ifyo alefwaya ukubeba, awe aingila mu Kapenamu. 
Kanshi umukalamba wa fita umwanda umo alikwete umusha uo atemenwe nganshi. Uyu mubomfi alilwele nganshi, alifye mupepi no kufwa. 
Ilyo umukalamba wa fita umwanda umo aumfwako ifya pali Yesu, atumako abakalamba ba Bayuda, ukuti baye mwipusha ese aposhe umusha wakwe. 
Nabo ilyo bafika kuli Yesu, balamupapata nganshi abati, “Uyu muntu calingafye umwafwilishe. 
Pantu alitemwa umushobo wesu, kabili ewatukuulila na sinagoga.” 
Yesu epakuya nabo. Cilya abafye mupepi ne ŋanda, umukalamba wa fita umwanda umo atuma bacibusa bakwe abakumweba ukuti, “We Mfumu, ala wicula. Ine nshilingile ukuti wise wingile mumwandi. 
Uyu wine e mulandu ulengele ukuti mfilwe ukuiishila ne mwine. Lelo sosafye ishiwi, no mubomfi wandi alapola. 
Pantu ine nalikwata abakalamba abanteeka, elyo na ine nalikwata ifita ifyo nteeka. Nga naeba umo nati, ‘Kabiye,’ nao aya. Nga naeba umbi nati, ‘Isa,’ nao aisa. Umusha wandi nga namweba nati, ‘Cita ici,’ awe acita.” 
Yesu ati omfwe ifi, asunguka. Elyo apilibukila kwibumba lilemukonka, alyeba ati, “Ndemweba nshatala nsanga icisumino ca musango ngoyu na mu bena Israeli bene!” 
Ilyo abantu atumine babwelelamo ku ŋanda, awe basanga umusha napola alifye bwino bwino.
Pati papite akashita, apopene Yesu aimine aile ku musumba wa Naini, ninshi ali na basambi bakwe ne bumba ilikalamba. 
Nombafye cilya apalama ku mpongolo ya musumba, akumanya abantu balefumya umuntu uwafwa. Uyu mulumendo afyelwefye umo mpo, elyo nyina nao ni mukamfwilwa. Elyo ne bumbafye ilikalamba ilya bantu ba mu musumba lyali nankwe. 
Imfumu cilya yamona uyu mukamfwilwa yaumfwa uluse. Yamweba aiti, “Leka ukulila.” 
Awe yapalama, yaikata na ku busamba, na bamupingile nabo baiminina. Elyo yasosa aiti, “We mulumendo nakweba, buuka!” 
Awe no muntu uwafwile aima aikala, atampa no kulalanda. Elyo Yesu amubuula amupeela na kuli nyina. 
Awe bonse baikatwa no mwenso, balalumbanya na Lesa. Balasosa abati, “Kasesema mukalamba namonekela pakati kesu! Lesa naisa pempula abantu bakwe!” 
Awe ululumbi lwakwa Yesu lwasalanganafye mpanga yonse mu Yudeya na mu fyalo fyonse ifya mumbali.
Awe abasambi bakwa Yoani Kabatisha baile mushimikilako ifi fyonse. 
Elyo Yoani aitapo abasambi bakwe babili, abatuma kuli Yesu ati, “Bushe niwe uli nokwisa, nangu tuli nokulolela umbi?” 
Abasambi bakwa Yoani ilyo bafika kuli Yesu basosa abati, “Yoani Kabatisha ewatutuma kuli iwe, ati mumwipushe amuti, ‘Bushe niwe uli nokwisa, nangu tuli nokulolela umbi?’ ” 
Kanshi pa nshita ine iyi Yesu aposha abantu abengi abalwele na balecushiwa ku ntenda shimbi na ku mipashi yakowela, aposha na bapofula abengi. 
Elyo Yesu ayasuka inkombe shakwa Yoani ati, “Bwelelenimo kuli Yoani, muye mushimikila fyonse ifyo mumwene nefyo mumfwile. Ala impofu shilemona, abalemana baleenda, abafibashi balepola, abakoma amatwi baleumfwa, abafwa balebuuka, na balanda balebabila Imbila Nsuma. 
Kabili alishuka umuntu uushitwishika pali ine.”
Cilya inkombe shakwa Yoani shabwelelamo, Yesu alalanda ku mabumba pali Yoani ati, “Bushe cinshi mwaile mona mu matololo? Bushe litete ilipungana ku mwela? 
Kanshi cinshi mwaile kukumona? Bushe muntu uufwala insalu ishabusaka? Awe iyoo, abafwala insalu ishabusaka no kuipakisha bekala kwisano. 
Nga kanshi ico mwaile mona cinshi? Bushe ni kasesema? Ee, cena ndemweba Yoani alicila na pali kasesema. 
Eo calembwapo ukuti, ‘Mona nkatuma inkombe yandi iyakukutangilila, iyakukupekanishisha inshila.’ 
Ndemweba nati, pa bana ba bantu, tapaba uwacila Yoani. Lelo uwacepeshapo mu Bufumu bwakwa Lesa, ena alicilapo pali Yoani.”
Abantu bonse abalemumfwa, pamo pene na bakasonkesha bamusonko, abasumine ukubatishiwa kuli Yoani, balangile ukusumina ukuti ifyo Lesa afwaya cishinka. 
Nomba Abafalise na bakafundisha bamafunde pakukaana ukubatishiwa kuli Yoani, bena basuulile ifyo Lesa alefwaya ukubacitila. 
Kabinge Yesu alundapo nokuti, “Abantu ba ino nkulo, bushe kuti nabapalanya kuli cinshi? Bushe bapala bani? 
Baba nga baice abekele mu lubansa lwa cisankano, balebilikishanya na banabo baleti, ‘Natumulishisha bamutolilo, nokuti mucinde nakalya! Natwimba ulwimbo lwa malilo, nokuti mulooshe nakalya!’ 
Pantu Yoani atile aisa, talelya cakulya, talenwa umwangashi, imwe amuti, ‘Aba no mupashi wakowela.’ 
Elyo paisa Umwana wa muntu, wena alalya no kunwa, lyena mwalasosa amuti, ‘Moneni, uyu muntu umulili, ni cakolwa, kabili ni cibusa wa bakasonkesha bamusonko na bampulamafunde!’ 
Nomba ificitwa fya mano yakwa Lesa filashinina ukuti yacine.”
Elyo Umufalise umo aitile Yesu kukulya nankwe. Awe Yesu aile aingila mu ŋanda ya Mufalise, aikala na pakulya. 
Kanshi mu musumba mwali umwanakashi uwa misango ibi. Cilya aumfwa ukuti Yesu ali pakulya mu ŋanda ya Mufalise, aisa nasenda ibotolo umwali amafuta aya cena cisuma. 
Awe aisa iminina lwa kunuma ku makasa yakwa Yesu, alalila. Ilyo alelila, ifilamba fyalaponena pa makasa yakwa Yesu. Elyo alakumuna ifilamba ku mishishi yakwe, alatomona pa makasa yakwa Yesu. Akonkomwenapo na mafuta ya cena cisuma, alamusuba. 
Umufalise uwaitile Yesu ati amone ifi, alatontonkanya ati, “Uyu muntu aba ni kasesema, nga naishiba ifyaba uyu mwanakashi alemukumya, nga naishiba ukuti wa misango ibi.” 
Yesu ena pakumwasuka amweba ati, “Simoni, ninkwatapo icakukweba.” Simoni nao ati, “Njebeni mwe Kafundisha!” 
Yesu ati, “Kwaliko umuntu umo uwali na bantu babili abamukongwele indalama. Umo amukongwele indalama imyanda isano, elyo umbi ena amakumi yasano. 
Nomba ico bafilwa ukumubwesesha, ababelela uluse bonse babili. Nomba pali aba babili, bushe nani engamutemwapo ukucila?” 
Simoni ayasuka ati, “Ine ndemona ni uyo abelele uluse pa nkongole ishingi.” Yesu amwasuka ati, “Walungika.” 
Elyo Yesu apilibukila ku mwanakashi, aeba Simoni ati, “Bushe wamona uyu mwanakashi? Ninjisa muno mumobe. Iwe taumpeele amenshi yakusamba amakasa yandi. Lelo ena natibinta ifilamba pa makasa yandi, kabili afifuta na ku mishishi yakwe. 
Iwe taumposeshe mukutomona, lelo ena apo nyingilile mumobe talekele kutomona pa makasa yandi. 
Iwe taunsubile mafuta ku mutwe, nomba ena nasuba amakasa yandi na mafuta yanunkila ubusaka. 
Eico nakweba ukuti, pantu natemwisha, calanga ukuti nabelelwa uluse ku fyabubifi fyakwe ifingi. Lelo uwabelelwa uluse pa finono, no kutemwa kwakwe kunono.” 
Elyo Yesu aeba umwanakashi ati, “Wabelelwa uluse ku fyabubifi fyobe.” 
Elyo abantu ayandeme nabo pakulya, balalanshanya abati, “Muntu nshi uyu uwakutila alebelela abantu uluse ku fyabubifi fyabo?” 
Elyo Yesu aeba umwanakashi ati, “Kabiye umutende, icisumino cobe ecakupususha.”
Panuma ya ifi, kabili Yesu alepitana mu misumba na mu mishi alebila Imbila Nsuma ya Bufumu bwakwa Lesa. Ali pamo na basole ikumi limo na babili. 
Elyo na banakashi bamo abo atamfishemo imipashi yakowela no kubaposha ku malwele, nabo bali pamo nankwe. Ni Maria uwitwa Mandalena, uo Yesu atamfishemo imipashi yakowela cine lubali, 
elyo na Yoana muka Cusa mushika wakwa Herodi, na Susana, na bambipo abengi abaleyafwilisha mukusunga Yesu na basambi bakwe. Balebomfyafye ifintu fyabo abene.
Elyo kwalongene ibumba ilikalamba. Abantu balafuma muli uyu musumba na muli uyu, balaisa kuli Yesu. Elyo Yesu abomina uyu mulumbe ati, 
“Katanda aile kukutanda imbuto shakwe. Cilya alatanda, imbuto shimo shaponena mumbali ya nshila. Abantu bashinyantaula, ne fyuni fya mu mulu fyashikompaula. 
Shimo shaponena mu mushili wa nsakalabwe. Nomba cilya shamena, awe shauma, ico pashali mutonshi. 
Imbuto shimbi shaponena mu myunga ne myunga yashitabilila, shatusa. 
Shimbi shena shaponena mu mushili usuma. Awe shena shakula shatwala ne fisabo, cila lubuto umwanda umo.” Elyo Yesu aikatisha ishiwi asosa ati, “Uuli na matwi yakumfwa, naomfwe!”
Elyo abasambi baipusha Yesu umulolele uyu mulumbe. 
Yesu nao abeba ati, “Imwe mwalipeelwa ukwishiba inkaama sha Bufumu bwakwa Lesa, bambi bena ni mu milumbe. Epakuti, nangu balelolesha lelo bemona, nangu bomfwe lelo beiluka.
“Kanshi umu emulolele uyu mulumbe. Imbuto lishiwi lyakwa Lesa. 
Imbuto shaponene mumbali ya nshila e bantu abomfwa ishiwi lyakwa Lesa. Elyo Ciwa aisa, nao afumya ishiwi mu mitima yabo, pakuti besumina, bemona ukupusuka. 
Ishaponene mu mushili wa nsakalabwe, e bantu abomfwa ishiwi, balipokelela ne nsansa. Nomba ico lyafilwa ukwanda imishila, basuminafye pa kashita akanono. Ilyo kwaisa intunko, banenuka. 
Ishaponene mu myunga, e bantu abomfwa ishiwi, lelo umuila inshiku, isakamika, ifyuma no bwangashi bwa pano calo fyatusha ishiwi, lyafilwa no kutwala ifitwalo. 
Nomba ishaponene mu mushili usuma, e bantu abomfwa ishiwi lyakwa Lesa no kulisunga ne mitima isuma, mu bufumacumi. Balemenena mwishiwi no kuibikilishapo basuka batwala ifitwalo.
“Tapaba muntu nelyo umo uusanika icisaniko, elyo acikupikila mu nongo, nangu acibika mwifungu lya busanshi. Awe kuti acibika apasanseme, pakuti bonse balaingila umwabuuta. 
Pantu takwaba nelyo cimo icafisama icishakasokoloke. Kabili takwaba nelyo cimo icankaama icishakeshibikwe no kucileta pa bwelu. 
Kanshi mulecenjela kufyo muleumfwa. Pantu umuntu uwakwata akapeelelwapo na fimbi. Elyo no ushakwata bakamupoka nefyo aitunga ukukwata.”
Elyo nyina na bamunyina bakwa Yesu baishile, nomba bafililwe ukufika apo ali ku mulandu we bumba. 
Kanshi bamweba abati, “Banoko na bamunonko bali panse, balefwaya ukukumona.” 
Yesu ena abasuka ati, “Bamayo na bamunyinane ni abo abomfwa ishiwi lyakwa Lesa no kulikonka.”
Ubushiku bumo Yesu aingilile mu bwato pamo na basambi bakwe. Elyo aebele abasambi bakwe ati, “Natwabukile kwishilya lya bemba.” Awe baima balaya. 
Ilyo baleya mu bwato, Yesu apona mu tulo. Awe icikuuku caima, cawila pali bemba. Amenshi yalaingila mu bwato, no bwato bwalafwaya ukubunda. 
Abasambi epakuya kuli Yesu, balamushibusha abati, “Shikulu, ala twafwa!” Elyo Yesu abuuka, akalipila icimwela ne fimatamba. Awe nafyo fyaleka, patalala na tondolo. 
Elyo abeba ati, “Nge cisumino cenu cili kwi?” Awe umwenso wabekata, balapapafye, baleipushanya abati, “Ngoyu nani, uwakuti akalipila icimwela na matamba, nafyo filemubeela?”
Bayashika ubwato mu calo ca bena Gerasa icalungatana ne calo ca Galile. 
Cilyafye Yesu afuma mu bwato, akumanya umuntu wa mu musumba uwali ne mipashi yakowela. Uyu muntu ni kale alekele ukufwala, kabili taleikala mu ŋanda lelo aleikala mu nshinshi. 
Cilya amona Yesu, alakuuta, awa na panshi apali Yesu. Elyo apunda ne shiwi ilikalamba ati, “Cinshi ulefwaya ukucita kuli ine, iwe Yesu we Mwana wakwa Lesa Mukulu? Ndekupapata wincusha!” 
Pantu Yesu aebele umupashi wakowela ukuti ufume mu muntu. Imikufye iyingi umupashi wakowela walemwikata. Elyo pakumusunga, balemukaka mu minyololo na mu makoli, nomba alefiputaula. Elyo umupashi wakowela nao walemutwala mu matololo. 
Yesu amwipusha ati, “Ishina lyobe niwe ani?” Nao amwasuka ati, “Nine Mulalo.” Pantu uyu muntu imipashi yakowela yamwingilemo iyingi. 
Imipashi yakowela elyo yalapapata Yesu ukuti eitamfisha ku ncende yaiko.
Kanshi mumbali ya lupili mwali no mukuni ukalamba uwa nkumba shalelya. Imipashi yakowela yalapapata Yesu ukuti aileke ingile mu nkumba. Yesu nao aisuminisha. 
Awe imipashi yakowela yafuma mu muntu yaya ingila mu nkumba. Elyo umukuni wa nkumba wakunkunyala pa mukunkuluko, waipuupa muli bemba, wanwena no kunwena.
Bakacema cilya bamona ifyacitika, bafulumuka, baya shimika no mulandu mu musumba na mu mishi ya mumbali. 
Abantu epakuya kukumona ificitike. Cilya bafika kuli Yesu, basanga umuntu umwafumine imipashi yakowela naikala lwa pa makasa yakwa Yesu. Basanga nafwala, na mano yonse nayabwela. Awe umwenso wabekata. 
Abo abaimwenene, balashimikilako abantu ifyo uwali ne mipashi yakowela apolele. 
Abantu bonse aba mu calo ca Gerasa baikatwa no mwenso ukalamba, balalomba Yesu ukuti afume mu calo cabo. Yesu epakwingila mu bwato pakuti abwelelemo uko afumine. 
Umuntu umwafumine imipashi yakowela alapapata Yesu ukuti akonke. Nomba Yesu amukaanya, amweba ati, 
“Iyoo, bwelelamofye kumobe, uye shimika fyonse ifyo Lesa akucitile.” Awe afumako, aya aleshimika mu musumba fyonse ifyo Yesu amucitile.
Nomba cilya Yesu abwelelemo, ibumba lyonse lyamusekelele, pantu bonse ninshi balemulolela. 
Elyo paisa umuntu umo, ishina lyakwe ni Yailo, ewali ntungulushi ya mu sinagoga. Afukama apali Yesu, alamupapata ukuti aye nankwe kumwakwe. 
Pantu ali no mwana umukashana umofye mpo, uwa myaka ikumi limo na ibili, uwali mupepifye no kufwa.
Elyo mwibumba mwalimo umwanakashi uwalwele umukunko pa myaka ikumi limo na ibili. Nomba bonse balifililwe ukumuposha. 
Uyu mwanakashi epakwisa lwa kunuma yakwa Yesu, akumya na ku nsenkebele sha nsalu yakwe. Awe apopene no mukunko waleka. 
Elyo Yesu aipusha ati, “Nani uwankumya?” Ilyo bonse bakaana, elyo Petelo asosa ati, “Shikulu, ala amabumba yakushingulwike eyalekutitikisha.” 
Lelo Yesu ena asosa ati, “Awe, umo nankumya. Pantu naumfwa ukuti amaka yamo yafuma muli ine.” 
Elyo umwanakashi amona ukuti naishibikwa. Awe aisa fukama apali Yesu aletutumafye. Elyo pa cinso ca bantu bonse alashimikila Yesu icilengele ukuti amukumye nefyo apolele apopenefye. 
Yesu amweba ati, “We mwana, icisumino cobe ecakuposha, kabiye umutende.”
Ilyo Yesu acili alelanda, awe kwafuma umuntu umo ku ŋanda kwa Yailo intungulushi ya mu sinagoga. Alaeba Yailo ati, “Umwana obe umukashana nafwa. Kanshi lekafye Kafundisha abe.” 
Nomba Yesu aumfwa ifyo alelanda, aeba Yailo ati, “Iwe suminafye witiina, mwano alepola.” 
Cilya afika ku ŋanda, tasuminishe nangu umo ukuti bengile nankwe mu ŋanda, kanofye Petelo na Yoani na Yakobo, elyo na wishi na nyina kwa mwana. 
Ninshi bonse mu ŋanda balelila, baleloosha. Elyo Yesu abeba ati, “Lekeni ukulila, umukashana tafwile, alifye mu tulo.” 
Awe bena balamuseka, ico bashininkishe ukuti nafwa. 
Yesu amwikata mu minwe, aikatisha ne shiwi ati, “We mwana buuka!” 
Awe no bumi bwabwela, aima apopene. Yesu epakubeba ukuti bamupeeleko icakulya. 
Awe abafyashi ba mukashana cabapesha amano. Nomba Yesu ena abakonkomesha ukuti tabali nakwebako nelyo umo icicitike.
Kabili Yesu alongenye abasole ikumi limo na babili. Abapeele amaka ne nsambu shakutamfya imipashi yakowela yonse no kuposha amalwele. 
Elyo abatuma kukubila imbila ya Bufumu bwakwa Lesa no kuposha amalwele. 
Kabili abeba ati, “Pa lwendo mwilasenda nelyo cimo, nelyo ni nkonto, nelyo icola, nelyo icakulya, nelyo indalama. Mwilasenda imingila ibili. 
Elyo mu ŋanda yonse umo mwaingila, mwikale umo mwine mpaka nelyo mukafumamo. 
Kabinge konse uko bakaana ukumusekelela, fumeni mu musumba wabo, mukunte no lukungu ku makasa yenu pakubashinina.” 
Awe abasole baima, balapitana mu mishi balebila Imbila Nsuma, baleposha na balwele bonse uko baleya.
Imfumu Herodi yati yumfwe ifyalecitika, fyaipeseshe amano. Pantu abantu bamo baleti, “Ni Yoani eubuukile ku bafwa.” 
Bambi nabo baleti, “Ni Eliya eubwelele,” bambi nabo baleti, “Ala ni kasesema umo pali bakasesema bakale eushukwike ku bafwa.” 
Herodi ena epakuti, “Yoani nalimuputulako umutwe. Nga kanshi uulecita ifi fintu ndeumfwa nani?” Kanshi Herodi alafwaisha ukumona Yesu.
Ilyo abasole babwelele, bashimikile Yesu fyonse ifyo bacitile. Yesu nao epakubasenda ukwakuti bali beka lwa ku musumba wa Betisaida. 
Nomba cilya amabumba yaumfwako, yamukonka. Yesu nao ayasekelela, alayafunda na pa Bufumu bwakwa Lesa. Aposha na bonse abalekabila ukuposhiwa.
Cilya akasuba kaba kukuwa, abasole ikumi limo na babili baisa kuli Yesu. Balamweba abati, “Eba amabumba yaleya mu mishi ya mumbali na mu mitanda, pakuti yamone ukwakusendama ne cakulya. Pantu kuno tuli ni mu matololo.” 
Yesu abasuka ati, “Nimwe bapeeleni icakulya.” Nabo bamwasuka abati, “Ifwe tukwetepofye imikate isano ne sabi libili. Bushe nifwe tuli nokuya shitila aba bantu bonse ifyakulya?” 
Pantu mwibumba mwali abaume ni cikanga amakana yasano. Yesu elyo aeba abasambi bakwe ati, “Ebeni abantu bekale, mu mpuka imo mube abantu amakumi yasano.” 
Awe efyo bacita na bantu baikala panshi. 
Elyo Yesu abuula imikate isano ne sabi libili, alosha amenso ku mulu, atasha Lesa. Elyo amokaula imikate, apeela na basambi bakwe, pakuti baakanye abantu. 
Awe abantu balya no kwikuta baikuta. Elyo abasambi balonganya ifipandwa fisheleko, baisusha imiseke ikumi limo na ibili.
Ubushiku bumo Yesu alepepa eka, ninshi abasambi bakwe nabo epo bali. Elyo abepwishe ati, “Bushe abantu batila nine ani?” 
Nabo bayasuka abati, “Bamo batila ni Yoani Kabatisha, bambi nabo batila ni Eliya, bambi bena batila ni kasesema pali bakasesema bakale uwabuuka ku bafwa.” 
Elyo Yesu abepusha ati, “Nga imwe mutila nine ani?” Petelo ayasuka ati, “Niwe Kristu wakwa Lesa.” 
Yesu ena abakonkomesha ati, “Tecakwesha ukwebako umuntu nelyo umo.”
Kabili alabeba ati, “Umwana wa muntu ali nokuculisha nganshi. Abakalamba na bashimapepo bacindami na bakafundisha bamafunde bakamusuula no kumwipaya. Lelo mu bushiku bwalenga shitatu akabuuka ku bafwa.”
Elyo Yesu alaeba bonse ati, “Umuntu nga alefwaya ukulankonka, aleikaanya umwine, alesenda no musalaba wakwe, elyo alenkonka. 
Pantu uyo onse uufwaya ukupususha umweo wakwe, akaulofya. Lelo uyo onse uulofya umweo wakwe pa mulandu wa ine, ena akaupususha. 
Bushe umuntu kuti amwenamo nshi, nga cakuti anonka ifyuma fyonse ifya calo, elyo aonaikilapo nangu alufishapo umweo wakwe? 
Pantu onse uwakwatila ine insoni na mashiwi yandi, Umwana wa muntu nao akamukwatila insoni ilyo akesa mu bucindami bwakwe na mu bucindami bwakwa Wishi no bwa bamalaika bamushilo. 
Ndemweba icine cine, bamo pali imwe mwe beminine pano, tabakafwe mpaka bakasuke bakamone Ubufumu bwakwa Lesa.”
Patile cilya papita inshiku cine konse konse apo alandile ifi, Yesu asendele Petelo na Yoani na Yakobo. Elyo anina nabo ulupili kukupepa. 
Awe cilya alepepa, pa menso yakwe payaluka, ne nsalu shalabengeshimafye kukubuuta. 
Awe apopene abantu babili Mose na Eliya bamoneka no bucindami, balelanda na Yesu. 
Balelanda pa mfwa Yesu ali nokufikilisha mu Yerusalemu. 
Petelo na banankwe baleshipula, lelo tabali mu tulo. Kanshi epakumona ubucindami bwakwa Yesu na bantu babili beminine nankwe. 
Cilya aba bantu baba mukuya, Petelo aeba Yesu ati, “Shikulu, kuti cawama twaikala pano pene! Lekafye tupangepo insakwe shitatu, imo yobe, imbi yakwa Mose, elyo na imbi iyakwa Eliya.” Alesabailafye, taishibe nefyo alelanda. 
Ilyo acili alelanda, paisa ikumbi lyabakupa mu cinshingwa. Ilyo ikumbi lyakupa apo bali, abasambi umwenso wabekata. 
Elyo ishiwi lyafuma mwikumbi aliti, “Uyu e Mwana wandi, Umusalwa wandi, mulemumfwa.” 
Nomba cilya ishiwi lyaleka ukulanda, awe bamona Yesu alifye eka. Abasambi pa nshita ilya tabalelandapo, kabili tabashimikileko nelyo umo pa fintu bamwene.
Ubushiku bwakonkelepo, ilyo baletentemuka ulupili, kwaisa ibumba ilikalamba kukubakumanya. 
Awe umuntu umo mwibumba alapunda ati, “Kafundisha! Nakupapata, lolesha pa mwana wandi umwaume, e mwanafye umo mpo nakwata. 
Ala umupashi wakowela utila nga wamwikata, no kupunda alapunda apopene. Elyo walamufulumfunsha, alafumya ne fulo ku kanwa. Kabili taumuleka bwangu, lelo nga waisa muleka, ninshi umwana nanaka nganshi. 
Nacilomba abasambi bobe ukuti baufumyemo, nomba nabafilwa.” 
Yesu epakwasuka ati, “Mwe nkulo yabula icisumino, iyaumalala imitima! Bushe ndi nokuba na imwe no kushipikisha mpaka lilali? Leta umwana obe kuno.” 
Ilyo akalumendo kali mukwisa kuli Yesu, awe umupashi wakowela wakawisha panshi, walakafulumfunsha. Elyo Yesu akalipila umupashi wakowela, aposha na kalumendo, akabwesesha na kuli wishi. 
Awe bonse balapapa ifyo Lesa aba na maka.
“Imwe mumfwikishe bwino aya mashiwi. Umwana wa muntu akaposwa mu minwe ya bantu.” 
Nomba tabaumfwile umwalolele aya mashiwi. Bafililwe ukumfwa, ico yali yankaama. Kabili baletiina no kumwipusha pali aya mashiwi.
Elyo abasambi bakwa Yesu balebikana ifikansa palwa kwishiba umukalamba apo bali. 
Nomba Yesu ico eshibe ifyo baletontonkanya, abula akaice, akeminika na lubali apo ali. 
Elyo alabeba ati, “Umuntu onse uwasekelela akaice pa mulandu wa ine, ninshi nine asekelela. Kabili onse uwansekelela, ninshi asekelela no wantuma. Kanshi uwaicefya pali imwe bonse, e mukalamba.”
Elyo Yoani aebele Yesu ati, “Shikulu, twamwene umuntu umo alebomfya ishina lyobe pakutamfya imipashi yakowela. Lelo ifwe twalimulesha, pantu tatwaba nankwe pamo.” 
Yesu ena amweba ati, “Mwilamulesha, ala onse uushilemulwisha, ninshi munenu.”
Ilyo inshiku sha kubwelelamo ku mulu shalepalama, Yesu abikilefye nomba umutima wakwe pakuya ku Yerusalemu. 
Elyo atuma inkombe ishakumutangilila. Awe ishi nkombe shaya ingila mu mushi umo uwa bena Samaria, pakuti shimupekanishishe ukwakufikilila. 
Nomba abantu ba muli uyu mushi bakaana ukumupokelela, ico ali pa bulendo bwakuya ku Yerusalemu. 
Ilyo abasambi bakwe Yakobo na Yoani bamona ifi, baipusha Yesu abati, “We Mfumu bushe ulefwaya tulombe umulilo ukufuma ku mulu wise uboce?” 
Yesu ena apilibuka, alabakalipila. 
Awe baima, baya na ku mushi umbi.
Cilya baleya mu nshila, umuntu umo aebele Yesu ati, “Nakulakukonka konse uko wakulaya.” 
Yesu amwasuka ati, “Bamumbwe balikwata imimba, ifyuni fya mu mulu nafyo fyalikwata ifisansala. Lelo Umwana wa muntu wena takwata na pakusaila umutwe.” 
Kabili Yesu aeba umbi ati, “Nkonka.” Nomba umuntu ati, “We Mfumu, leka ntale nje shiika batata.” 
Yesu amwasuka ati, “Leka abafwa baleshiika abafwa babo. Lelo iwe kabiye, uye ulebila imbila ya Bufumu bwakwa Lesa.” 
Kabili umbi asosa ati, “We Mfumu nalaisa kukonka, lelo kantale nje shalikapo ba lupwa lwandi.” 
Yesu amweba ati, “Umuntu uwabuula ulukasu, alalima kabili alaceba kunuma, ninshi talingile Ubufumu bwakwa Lesa.”
Kabili Imfumu Yesu yasontele abasambi na bambi amakumi cine lubali na babili (72). Yabatuma babili babili, ukuti baitangilile ukuya mu misumba yonse na mu ncende shonse umo iyine yali nokupita. 
Yabeba aiti, “Ifyakulobolola fyena fingi, lelo ababomfi bakulobolola bena banono. Kanshi akulombeni umwine fisabo atume ababomfi na bambi abakumulobolwelako. 
Kabiyeni, namutuma nga bana ba mpaanga pakati ka mimbulu. 
Mwilasenda cikwama, nangu icola, nangu ni ndyato. Ilyo muleya mu nshila, mwilaposha nelyo umo. 
Elyo mu ŋanda yonse iyo mwaingilamo, muletala mwasosa amuti, ‘Umutende ube muli ino ŋanda!’ 
Na cine ngo muntu wamutende ewikalamo, umutende wenu ulemwishila. Nomba nga teifyo, ninshi ulemubwelela. 
Muleikala mu ŋanda imo ine. Mulelya no kunwa ifyo bamupeela, pantu umubomfi afwile ukupeelwa amalipilo yakwe. Mwilasela ukufuma muli iyi ŋanda ukuya ku ŋanda imbi. 
Kabili mu musumba onse umo mwaingila, na bantu bamupokelela, mulelya ifyo bamuletela. 
Muleposha na balwele abalimo. Mulebeba nokuti, ‘Ubufumu bwakwa Lesa nabumupalama.’ 
Nomba umusumba onse mwaingilamo na bantu tabamusekelele, mufumine mu mansa. Musose amuti, 
‘No lukungu lwine lwa mu musumba wenu ulukungile ku makasa yesu nalo lwine twamukuntila. Nomba kwena mwishibe ukuti, Ubufumu bwakwa Lesa nabupalama.’ 
Ndemweba ukuti, pali bulya bushiku bwabupingushi, Lesa akakanda ulya musumba ukucila na pali Sodoma.
“Ukacimona Kolasini! Ukacimona nobe Betisaida! Pantu ifipeshamano fyacitilwe muli imwe, efyo aficitwa mu Turi na mu Sidoni, awe nga ni kale balapile no kupilibuka mukufwala insalu shabulanda no kuikuba imito. 
Eico ndemweba nati, pa bushiku bwakupingulwa, ubupingushi bwa pali Turi na Sidoni bukaba eyefilyako ukucila pali imwe. 
Nomba iwe Kapenamu, bushe waleti ukaisansabalika ukufika na ku mulu? Awe iyoo, ukakulukila ku muyenge wa mfwa!” 
Kabili Yesu ati, “Uumfwa imwe, ninshi nine omfwa. Uwamusuula imwe, ninshi nine asuula. Elyo uwasuula ine, ninshi asuula no wantuma.”
Awe abasambi balya amakumi cine lubali na babili, babwelele baleyangafye ku nsansa. Balaeba Yesu abati, “We Mfumu, ala ne mipashi yakowela yalecimba nga twalumbula ishina lyobe.” 
Yesu abeba ati, “Nalimwene uko Satana aponene ukufuma ku mulu kwati ni nkuba. 
Moneni, imwe nalimupeela amaka ayakunyanta pa nsoka na pali bakaliŋongo na yakwansha ubulamba bonse ubwa mulwani. Takuli ne cingamucita akabi nakalya. 
Nomba mwilasansamukafye pali ico imipashi yakowela ilecimba kuli imwe, lelo mulesansamuka pali ico amashina yenu nayalembwa mu mulu.”
Kabili pa nshita ine iyo, elyo Mupashi Wamushilo alengele Yesu ukusansamuka, alasosa ati, “Nakutasha Tata, we Mfumu ya mulu ne calo, pantu ifi fintu walififisa ku bamano na ku bacenjela, wafisokolola ku bantu bafye. Ee, Tata pantu we mwine efyo wafwaile ukucita. 
Tata alimpeela fyonse. Tapaba nangu umo uwaishiba Mwane, kano Wishi. Kabili tapaba waishiba Wishi, kano Mwane, elyo na bonse abo Mwane atemwa ukusokolwela.” 
Kabili uko bali beka Yesu apilibukila ku basambi bakwe alabeba ati, “Yalishuka amenso yenu ayalemona ifintu mulemona! 
Pantu ndemweba bakasesema abengi na bashamfumu abengi balefwaya ukumona ifyo imwe mulemona, nomba tabafimwene nakalya. Balefwaya no kumfwa ifyo imwe muleumfwa, nomba tabafyumfwile nakalya.”
Awe kafundisha wamafunde umo, aiminine, alemwesha ati, “Kafundisha, bushe ni finshi ndi nokucita pakumona umweo wape?” 
Yesu amwasuka ati, “Bushe finshi fyalembwa mu Mafunde yakwa Mose? Finshi ubelengamo?” 
Nao ayasuka ati, “Uletemwa Imfumu Lesa obe no mutima obe onse, no mweo obe onse, na maka yobe yonse, na mano yobe yonse. Kabili uletemwa no mubiyo, ngefyo waitemwa we mwine.” 
Yesu amweba ati, “Wayasukafye bwino. Kanshi ulecita ifyo fine, lyena ukamona umweo.” 
Nomba kafundisha wamafunde ico alefwaya ukuiwaminisha, aipusha Yesu ati, “Ngo munandi nani?” 
Mukumwasuka Yesu ena atila ati, “Umuntu umo afumine ku Yerusalemu aleya ku Yeriko. Mu nshila abapupu bamusansa. Bamupokolola fyonse ifyo akwete. Elyo bamupumaula, baya, bamusha impondo. 
Kanshi califye nkuma, shimapepo umo nao aleya mu nshila imo ine. Nomba ilyo amona uyu muntu, wena alambata, apita lubali, alaya. 
Kanshi umwina Levi nao acita ifyo fine. Nao atile ashifika pali iyi ncende, amona umuntu uwapuminwe, alambata, apita alaya. 
Nomba umwina Samaria uwali pa bulendo, ilyo afika pa muntu uwapuminwe, cilya amona uyu muntu, uluse lwamwikata. 
Aya apo ali. Abuula amafuta no mwangashi aitila pa filonda, elyo alafikakila. Kabili amuteka pa nama yakwe, amutwala na ku ŋanda ya beni alamutensha. 
Ubushiku bwakonkapo, abuula indalama sha silifa shibili, apeela no mwine ŋanda. Amweba ati, ‘Ulemutensha bwino. Kabili indalama shonse ukaposapo, pakubwela nkesa kubwesesha.’ ” 
Nomba iwe pali aba batatu uo uletila e mubiye wa uyu muntu uwasanshilwe na bapupu nani? 
Nao ayasuka ati, “Ni uyo wamucitile uluse.” Yesu epakumweba ati, “Kabiye na iwe ulecita ifyo fine.”
Kabili ilyo Yesu na basambi bakwe bacili baleya pa bulendo, bafikile ku mushi umo. Elyo umwanakashi umo ishina lyakwe ni Malita, amupokelela kumwakwe. 
Malita ali na nkashimbiye ishina lyakwe ni Maria, ena aikala mupepi ne Mfumu pamo na basambi bakwe, alekutika kufyo ilelanda. 
Malita wena alepitanafye mukupekanya ifyakubatebeta. Awe asuka aisa kuli Yesu alamweba ati, “We Mfumu, bushe tausakamene ukuti nkashi nandi andekelefye neka mukupekanya? Mwebeni ese angafweko!” 
Nomba Imfumu yamwasuka aiti, “Malita, Malita ee, ala ulepitana no kusakamikwa ne fintu ifingi. 
Lelo cintufye cimo ecilefwaikwa. Maria ena nasala iciwemepo. Kabili takwakabe uwakumupokolola.”
Ubushiku bumo Yesu alepepa mu ncende imo. Ilyo alekele ukupepa, umusambi wakwe umo amwebelea ati, “We Mfumu tufunde ukupepa, ngefyo Yoani afundile abasambi bakwe.” 
Yesu elyo abeba ati, “Ilyo mulepepa, mulesosa amuti,
Uletupeela cila bushiku icakulya cesu tulekabila.
Uletubelela uluse ku fyabubifi fyesu,
Kabili Yesu alabeba ati, “Pali imwe umo nga alikwata cibusa wakwe, elyo aisa ubushiku pakati, alamweba ati, ‘Mune, njashimako imikate itatu. 
Cibusa wandi uuli pa bulendo afika, elyo nshikwete nangu kamo akakuti mupeele alye.’ 
Nomba uuli mu ŋanda amwasuka ati, ‘Wilancusha. Icibi ninjisala. Abana bandi na ine wine natulala. Kanshi tekuti njime njise nkupeele.’ 
Ndemweba ukuti, nangu ashingema no kumupeela ico ni cibusa wakwe, lelo ku mulandu wa mukosela wakwe, kuti aima amupeela na fyonse ifyo alefwaya.
“Kanshi na ine ndemweba nati, akulombeni, bakulamupeela. Akufwayeni, na imwe mwakulasanga. Akukonkonsheni, bakulamwiswila. 
Pantu onse uulomba, alapeelwa. Uufwaya, alasanga. Elyo uukonkonsha, nao balamwiswila. 
Nga nani pali imwe mwe bashibo engapeela mwane insoka, nga amulomba isabi? 
Nangu nga cakuti amulomba ilini, bushe kuti mwamupeela kaliŋongo? 
Nga kanshi apo imwe mwe baba ababi, mwaishiba ukupeela abana benu ifintu ifisuma. Palibufi Shinwe wa mu mulu, akapeela Mupashi Wamushilo kuli bonse abamulomba.”
Kabili Yesu aletamfya umupashi wakowela uwalengele uyu muntu ukuba cibulu. Cilya umupashi wakowela wafumamo no muntu uwali cibulu alalanda. Awe abantu balapapafye. 
Nomba bamo bena balasosa abati, “Ni ku maka yakwa Belesebu, umukalamba wa mipashi yakowela eko atamfisha imipashi yakowela.” 
Bambi bena pakumwesha balamwipusha ukuti acitepo icipeshamano icakulanga ukuti aba na Lesa. 
Nomba Yesu ico eshibe ifyo baletontonkanya, abeba ati, “Ubuteko bonse umwaba ukulwishanya abene ninshi bukonaika. Elyo aba mu ŋanda imo kumfwa nga mwaba ukulwishanya ninshi tekuti batwalilile. 
Nga kanshi Satana nga alailwisha umwine, bushe kuti ubuteko bwakwe bwatwalilila shani? Pantu imwe mulesosa ukuti, ni ku maka yakwa Belesebu eko ntamfisha imipashi yakowela. 
Nga kanshi ine nga ntamfya imipashi yakowela ku maka yakwa Belesebu, nga abasambi benu bena, baitamfya ku maka yakwani? Kanshi ebakumupingula. 
Lelo nga ni ku maka yakwa Lesa eko ntamfisha imipashi yakowela, ninshi Ubufumu bwakwa Lesa nabufika uko muli. 
Nomba wamaka nasakalala ne fyanso mu minwe, alelinda iŋanda yakwe, awe tapali nangu cimo cingacitika ku fyuma fyakwe. 
Nomba uwamucila amaka nga aisa mulwisha, amucimfya no kumucimfya. Lyena kuti amupoka ne fyanso ashintililamo ayakanya ne fyuma fyakwe. 
Uushaba na ine ninshi mulwani. Uushibomba na ine mukulonganya, alasalanganya.
“Ilyo umupashi wakowela wafuma mu muntu, waya ulelulumba mu matololo umwabula amenshi, ulefwaya apakutuusha, nomba nokuti upamone nakalya. Elyo wasosa auti, ‘Kambwelelefye ku ŋanda yandi uko mfumine.’ 
Cilya wafikamo, wasanga nabapyanga nabamusamika. 
Awe waya isa ne mipashi yakowela imbi cine lubali iyabipisha ukuucila. Elyo yaisa ingilamo emo yaikala. Awe nomba imibeele ya bumi bwa muntu iya pakulekelesha yabipishapo ukucila ifyo cali kale.”
Ilyo Yesu acili alelanda ifi, umwanakashi umo mwibumba asanswile ishiwi asosa ati, “Lyalishuka ifumo ilyakusendele, na mabele waonkeleko!” 
Nao ayasuka ati, “Palibufi abomfwa ishiwi lyakwa Lesa no kulisunga balisunga, ala ebashuka.”
Ilyo amabumba yafulileko, Yesu ayebele ati, “Iyi nkulo, ni nkulo ibi. Ilefwaya icishibilo cacipeshamano. Nomba tayakamone icishibilo nakalya, kanofye ninshi icakwa Yona. 
Kanshi nga filya Yona amoneke ukuba icishibilo cacipeshamano ku bena Ninife, efyo no Mwana wa muntu akaba kuli ino nkulo. 
Pa bushiku bwabupingushi, namfumu wa ku Sheba akemina abantu ba ino nkulo no kubapeela umulandu. Pantu wena afumine ku mpela ya calo, kukwisa umfwa amano yakwa Solomoni. Nomba pano palipo uwacila Solomoni! 
Pa bushiku bwabupingushi, abena Ninife bakemina abantu ba ino nkulo no kubapeela umulandu. Pantu bena balilapile no kupilibuka ilyo Yona abilile imbila kumwabo. Nomba pano palipo uwacila Yona!
 “Tapaba nangu umo uusanika icisaniko, kabili acibika ukwafisama, nangu acikupikila mu nongo. Lelo bacibika apasansama, pakuti abantu baleingila umwabuuta. 
Icisaniko ca mubili obe, linso. Amenso yobe nga yatuntulu, ninshi umubili obe onse uli mu lubuuto. Lelo amenso yobe nga yalwele, ninshi umubili obe onse uli mu mfifi. 
Kanshi ulemona ukuti ulubuuto lobe lwiyaluka imfifi. 
Kanshi umubili obe onse nga uli mu lubuuto, tamuli mfifi nelyo panono. Awe ninshi lyena uli mu lubuuto lweka lweka, kwati ni filya ulubuuto lwa cisaniko nga lwakusanikila.”
Cilya Yesu alekafye ukulanda, Umufalise umo amwitile ukuti aye lya kumwakwe. Awe Yesu aingila, aikala, balalya no kulya. 
Umufalise asunguka pakumona ukuti, Yesu alalya ukwabula ukuti abalilepo ukusamba iminwe. 
Nomba Imfumu yamweba aiti, “Imwe, mwe Bafalise, muwamya inkombo ne mbale kunse, lelo mu mitima yenu mwaisula ubulili no bukakashi. 
Mwe fipumbu mwe, bushe uwabumbile kunse tewabumbile na mukati mwine? 
Ala mulekumbusukako abalanda pafyo mwakwata, lyena na fyonse fyakulaba ifyakaele.
 “Lelo imwe mukacimona mwe Bafalise! Mwe batuula cimo pekumi lyonse na pa misalufye iyakuwamya ifyakulya. Lelo mwalisuulako kukucita umulinganya no kutemwa Lesa. Ifi efyo mwaba nokucita, elyo na fimbi fine tamuli nakufisuulako.
“Mukacimona, mwe Bafalise! Pantu mwatemwa ifipuna ificindamishepo mu masinagoga, nokuti abantu balemuposha mu mansa sha fisankano! 
Mukacimona imwe! Pantu mwaba nge mputa sha pa nindi sha bantu ishaloba, isho abantu bendapo ukwabula ukwishiba.”
Elyo kafundisha wamafunde umo amweba ati, “Kafundisha, mukulanda ifyo, na ifwe bene watusaalula.” 
Nao Yesu ati, “Na imwe bene bakafundisha bamafunde, mukacimona! Pantu mutwika abantu ifipe ifyafina, ifyo imwe mwe bene mushingatenshamo nelyo panono. 
Mukacimona na imwe! Mukuulilila inindi sha bakasesema abo ifikolwe fyenu fyaipeye. 
Kanshi muli bakambone, kabili no kusuminisha mwalisuminisha ifyo ifikolwe fyenu fyacitile. Bena balibepeye, elyo imwe mwalakuulilila ne nindi shabo. 
Kanshi amano yakwa Lesa epakutila, ‘Nakulabatumina bakasesema na basole. Bamo bakulabepaya, bambi nabo bakulabacusha.’ 
Epakuti ino nkulo ikakandwe pa mulandu wakwipaya bakasesema ukufuma apo isonde lyatendekele. 
Emukutila ukufuma pa mfwa yakwa Abeli, ukufika na ku mfwa yakwa Sakaria, uo baipaile mwi Tempele, lubali lwa pa ntanshi ya bulambo bwakwa Lesa. Ndemweba icine cine abantu ba ino nkulo bali nokukandwa pali ifi fyonse.
“Mukacimona mwe bakafundisha bamafunde! Pantu mwalipokolola abantu ulufungulo lwa mu ŋanda ya mano! Imwe mwe bene tamwingilamo, elyo mwalesha na bambi abalefwaya ukwingilamo!”
Ilyo Yesu afuma mu ŋanda, bakafundisha bamafunde na Bafalise balamupamfya nganshi mukulanda, balefwaya ukuti alande pa fintu ifingi. 
Balefwailisha icakuti bengamwikatilapo mukulanda.
Elyo pa nshita iyo ine kwaishile longana amabumba ya bantu imyandamishila, icakuti balanyantanafye. Yesu elyo abalilepo ukulaeba abasambi bakwe ati, “Mulecenjela ku ntutumushi ya Bafalise, emukutila, kuli bumfundabuteshi bwabo. 
Pantu takwaba nangu cimo icabelama, icishakasokoloke. Nangu icafisama, icishakeshibikwe. 
Eico kanshi ifyo mwalanda mu mfifi, fikomfwika pa bwelu. Elyo ifyo mwatotoshanya mu ŋanda, bakafyalasha kuli bonse.
“Kabili ndemweba imwe bacibusa bandi, mwilatiina abepaya umubili, elyo panuma ya ifyo teti bacite cimbi nelyo cimo. 
Kanshi ndemweba uo muli nokulatiina. Muletiina Lesa, uwakuti nga aipaya, alikwata na maka yakuposa mu mulilo wape. Ee, wena ndemweba mulemutiina.
“Bushe tuncelelya tusano tatushitwa pa ndalama shibili? Nomba Lesa talabapo nelyo kamo. 
Elyo ne mishishi ya ku mitwe yenu ine, yonse intu yapendwa. Kanshi mwilaba na mwenso, imwe mwalicindama ukucila tuncelelya utwingi.
“Umuntu onse uushitiina kunumbula pa bantu ukuti muntu wandi, Umwana wa muntu nao takatiine kumulumbula pa cinso ca bamalaika bakwa Lesa. 
Lelo uyo uukankaana pa bantu, nao Umwana wa muntu akamukaana pa cinso ca bamalaika bakwa Lesa.
“Elyo kabili onse uwasosa amashiwi yamusaalula pa Mwana wa muntu, akabelelwa uluse. Lelo uwasosa amashiwi yamusaalula pali Mupashi Wamushilo, takabelelwe uluse nakalya.
“Kanshi ilyo bakalamutwala kukulubulula mu masinagoga, kuli bashamfumu na ku ba mu buteko, mwikalasakamana pakuipokololako, nangu pafyo muli nokusosa. 
Ala Mupashi Wamushilo akamulangilila pa nshita ine iyo ifyo muli nokusosa.”
Elyo umuntu umo mwibumba aebele Yesu ati, “Kafundisha, eba munyinane anjakanyeko icuma shifwe atushilile ilyo alefwa.” 
Yesu amwasuka ati, “We muntu we, nga nani wasonta ine ukuba kapingula nangu kaakanya wa fyuma fyenu?” 
Elyo Yesu abeba ati, “Mulecenjela, muleisunga ku mukonkelelo wakukwatisha ifyuma. Pantu umweo wa muntu, tawaba mukukwatisha ifyuma ifingi.” 
Elyo abomina umulumbe uyu ati, “Kwaliko umuntu umo umukankala, uo mwibala lyakwe mwali ifisabo ifingi. 
Elyo alatontonkanya mu mutima wakwe ati, ‘Bushe ndecita shani? Nshikwete mwakututila ifisabo fyandi.’ 
Kabili atila ati, ‘Naishiba ifyo ndi nokucita. Nkakuululula amatala yandi, elyo nkakuulepo ayakulileko. Emo nkatutila ifisabo fyandi fyonse ne fyuma fyandi. 
Awe lyena nkaieba nokuti, eya mwandi, naukwata ifintu ifisuma ifingi. Kanshi nomba kwikalafye, ukulya, ukunwa no kulaipakisha!’ 
Nomba Lesa amweba ati, ‘We cipumbu we! Mu bushiku bwine buno ndeisa kupoka umweo. Nga kanshi ifintu watutila fikaba fyakwani?’ 
Kanshi ifi efyo cikaba ku muntu onse uuituntumikila ifyuma, nomba Lesa ena aishiba ukuti mupina.”
Kabili Yesu aebele abasambi bakwe ati, “Kanshi eico ndemweba, mwilasakamikwa palwa bumi bwenu amuti, ‘Bushe tulelya nshi?’ Nangu ni palwa mubili wenu ukuti ‘Bushe finshi tulefwala?’ 
Pantu ubumi bwenu bwalicindama ukucila ifyakulya. Elyo no mubili walicindama ukucila ifyakufwala. 
Shimoneni bamwankole, bena tabatanda nelyo ukuseepa. Tabakwata mwakututila nelyo amatala, lelo Lesa alabalisha. Nga palibufi imwe mwalicindama nganshi ukucila ifyuni. 
Bushe nani pali imwe nangu engasakamikwa shani, engailundilako inshiku sha bumi bwakwe? 
Kanshi apo mufilwa ukucita ifintu ifyacepesha ngefi, nga kanshi kuti mwasakamikwa shani pali fimbi? 
Shimoneni amaluba ifyo yakula. Tayabomba nangu ukupikula insalu shakufwala. Lelo ine ndemweba, na Solomoni wine nangu ali umukankala nganshi, tatalile afwala insalu ishayemba nga aya maluba. 
Apo Lesa afwika ifi amaluba ya mu mpanga ayakuti yalipo lelo, bwaisaca bayaposa mu mulilo, bushe imwe nimwe ashingasakamana ukufwika, mwe ba cisumino cinono? 
Kanshi imwe mwilasakamana amuti, ‘Bushe tulelya nshi nangu tulenwa nshi? Iyoo mwilasakamikwa.’ 
Ifi fyonse efisakamika imitima ya bantu ba pano calo abashaishiba Lesa. Nomba imwe Shinwe alishiba ukuti mulafikabila. 
Kanshi mutale musakamane ukufwaya Ubufumu bwakwe, elyo nefi fine fyonse akamubikilapo.
“Mwilatunsha mitima mwe kabungwe kandi! Pantu Shinwe alitemwa nganshi ukuti mube nankwe mu Bufumu. 
Muleshitisha ifyuma fyenu, elyo mulekumbusukako abalanda. Muleipekanishisha ifikwama ifishakasapuke. Mulebika icuma cenu mu mulu umo cishingonaika, uko abapupu bashingafika, elyo no tushishi twakuconaula takwaba. 
Pantu ukuli icuma cobe, ekuba no mutima obe wine.
“Mulefwalila, ne fisaniko fileyaka mu minwe. 
Muleba nga bantu abalelolela shikulwibo ukuti abwele ku bwinga. Pakuti nga afika, cilya akonkonsha, apopene bamwiswilako. 
Balishuka abo basha, abo shikulwibo ilyo abwela, abasanga balelola. Ndemweba icine cine ukuti, shikulwibo akabateka kukulya. Akafwala insalu shakutebetelamo no kulabatangata. 
Nangu nga cakuti aisa pakati ka bushiku, nangufye ku macaca, nga shikulwibo asanga balelola, awe ninshi balishuka. 
Cena ici muli nokushininkisha ukuti, umwine ŋanda nga cakuti aishiba inshita iyo umupupu aleishilapo, nga tekuti aleke umupupu amwingilile ebe mu ŋanda yakwe. 
Eico kanshi na imwe muli nokuba abaiteyanya, pantu Umwana wa muntu akesa pa nshita mushenekele.”
Elyo Petelo amwipusha ati, “We Mfumu, bushe nifwe waumina uyu mulumbe, nangu ni kuli bonsefye?” 
Imfumu nayo yamwasuka aiti, “Bushe ali kwi kangalila wacishinka, kabili uwamano, uwakuti shikulu wakwe amupeela ukwangalila abanankwe, alebapeela icipande cabo ica cakulya pa nshita iyilingile? 
Alishuka uyo musha, uo shikulu wakwe nga abwela, akasanga alebombela umo mwine. 
Ndemweba icine cine, shikulu wakwe akamucita kangalila wa fyuma fyakwe fyonse. 
Lelo uyo musha, ena nga atila ati, ‘Shikulu akokola ukwisa.’ Elyo atendeka ukulapuma abasha abaume na banakashi, no kulalya no kulanwa alekolwa. 
Ala shikulu wa uyu musha akesa pa bushiku ashenekele, pa nshita ashishibe. Shikulu wakwe akamukanda, akamuposa uko akaya cimona pamo na bampulamafunde.
“Umusha uwakuti naishiba ifyo shikulu wakwe alefwaya, lelo taipekenye kuficita nangu talefwayafye ukucita, wena bakamuma ifikoti ifingi. 
Lelo uushishibe, nomba acitapo ififwile bamukandilapo, wena bakamuma ifikoti ifinono. Umuntu onse uwapeelwa ifingi, bakalondolako ifingi. Elyo na uo baseekeshako ifingi, bakalondolapo ificililepo.
“Naisa kukuposa umulilo pano isonde, kabili autampa ukulapya nga kuti cawama! 
Ndi nokubatishiwa ulubatisho, kabili ndi uwapamfiwa nganshi ukuti cipwilemo limo. 
Bushe muleti naisa pano calo kukuleta icibote? Awe iyoo, ndemweba icine naisa kukuleta ukupusana. 
Pantu ukufuma pali nomba, mu ŋanda imo umwaba abantu basano, batatu bakapusana na banabo babili. Elyo aba babili bakapusana na banabo balya batatu. 
Wishi akapusana na mwane umwaume, umwana umwaume akapusana na wishi. Nyina akapusana na mwane umwanakashi, umwana umwanakashi akapusana na nyina. Nyina fyala akapusana na nafyala, elyo nafyala nao akapusana na nyina fyala.”
Kabili Yesu aebele amabumba ya bantu ati, “Imwe mutila nga mwamona ikumbi lyateka lwa ku masamba, apopene musosa amuti, ‘Imfula yalaisa,’ na cine ileisa. 
Elyo kabili mutila nga mwamona umwela ulepuupa, ulefuma ku kapinda ka ku kulyo, musosa amuti, ‘Kuleba icipuki,’ na cine efyo ciba. 
Mwe babwilikandimi mwe! Mwalishiba ukwilula ifimoneka pano calo no mulu. Nga kanshi kuti mwafilwa shani ukwilula ifilemoneka muli ino nshita?
“Ngeco imwe mwe bene mushipingwila mu mano ukucita icilungeme cinshi? 
Kanshi ilyo muleya ku cilye camilandu no muntu uukupeele umulandu, ilyo mucili muleya mu nshila, weshe ukuti mumfwane nankwe cipwile apopene. Pantu limbi kuti akutwala kuli kaputula wamilandu. Elyo kaputula wamilandu nao akutwala kuli kapokola. Kapokola nao akuposa mu cifungo. 
Ndekweba, tawakafumemo, mpakafye ukapwishishishe ukufuta na kandalama akakupelekeshako.”
Pa nshita ine iyo, abantu bamo abalipo baleshimikila Yesu ifyo Pilato aipeye abena Galile pa nshita baletuula Lesa amalambo. 
Yesu abasuka ati, “Nomba imwe bushe muleti ico abo bena Galile babepaile ifyo, nico babi ukucila abena Galile bambi bonse? 
Ndemweba teifyo iyoo! Lelo na imwe bene nga tamulapile no kupilibuka, ninshi na imwe bene mukaloba ifyo fine. 
Nangu balya ikumi limo na cine konse konse, abo ulupungu lwa mu Siloamu lwawilile no kubepaya, bushe muleti bali ababi ukucila bambi bonse abaleikala mu Yerusalemu? 
Ndemweba teifyo iyoo! Lelo na imwe bene nga tamulapile no kupilibuka, ninshi na imwe bene mukaloba ifyo fine.”
Kabili Yesu abomine umulumbe uyu ati, “Umuntu umo ali no mukunyu uo alimbile mwibala lyakwe ilya myangashi. Awe aisa alefwayako ifitwalo, nomba asanga takuli. 
Elyo alaeba umulimi wa mwibala lya myangashi ati, ‘Mona, nomba imyaka yaba itatu njisa kukufwaya ifitwalo kuli uyu mukunyu, lelo nshisanga nelyo kamo. Uteme! Nga cinshi wingalaonawilafye umushili?’ 
Umulimi nao amwasuka ati, ‘Mukwai, lekeni ushale na umo mwaka. Nkashimaula mumbali, nkabikamo no mufundo. 
Nalimo kusuka watwala uyu mwaka uleisa. Lelo nga tautwele awe ninshi lyena kuutemafye.’ ”
Pa bushiku bwe Sabata bumo, Yesu alefunda mu sinagoga. 
Kanshi mwalimo no mwanakashi umo umulwele, ico ali no mupashi wakowela pa myaka ikumi limo na cine konse konse. Aleendafye uwakongama, tewakuti ololoke nakalya. 
Cilya Yesu amumona, amwita ukuti ese kuntanshi. Elyo amweba ati, “Mayo, wapusuka ku bulwele bobe.” 
Yesu elyo amutambalikilapo amaboko, awe apopene aololoka, alalumbanya na Lesa. 
Intungulushi ya mu sinagoga yena yafulwa ico Yesu aposha umuntu pa bushiku bwe Sabata. Intungulushi yalaeba abantu aiti, “Paba inshiku mutanda isho muli nokubombamo imilimo. Muleisa kukundapwa muli isho nshiku, pa bushiku bwe Sabata pena tepo.” 
Imfumu epakumwasuka aiti, “Mwe mfundabuteshi mwe! Nani pali imwe uushiswila ŋombe nangu punda pa bushiku bwe Sabata no kufitwala kukunwa amenshi? 
Nomba uyu mwanakashi, umwana wakwa Abrahamu, akakwa na Satana pa myaka ikumi limo na cine konse konse. Bushe ena tekuti akakulwe kuli uyu munyololo pa bushiku bwe Sabata!” 
Yesu cilya asosa ifi, awe abalwani bakwe bonse baikatwa ne nsoni. Abantu bena basansamuka nganshi pa fintu fisuma fyonse Yesu alecita.
Elyo Yesu asosa ati, “Bushe Ubufumu bwakwa Lesa bwapalana kuli cinshi? Cintu nshi ningabupalanyako? 
Bwaba nga kalubuto ka lubanga, ako umuntu abuula, akabyala mwibala lyakwe. Ilyo kakula, kasuka kabafye umuti uwakuti ne fyuni fyaisa mukwikala mu misambo yauko.”
Kabili Yesu asosa ati, “Bushe Ubufumu bwakwa Lesa kuti nabupalanya kuli nshi? 
Bwaba nge ntutumushi iyo umwanakashi abuula, akasawila mu fipimo fitatu ifya bunga mpaka umufuba watutumuka.”
Yesu ali pa bulendo bwakuya ku Yerusalemu. Mu misumba na mu mishi alepita, alefundamo abantu. 
Umuntu umo amwipusha ati, “We Mfumu, bushe abakapusuka banono?” Nao Yesu abeba ati, 
“Muleipatikisha pakwingilila pa mwinshi uwafyendenkana. Pantu ndemweba, abantu bakafwaya ukwingila, nomba bakafilwa.
“Pantu ilyo umwine ŋanda aima, aisalako ne ciibi, lyena mukashala namwiminina panse. Elyo mukalekonkonsha ku ciibi amuti, ‘We Mfumu, twiswileko.’ Nao akamwasuka ati, ‘Ine nshishibe uko mwafuma!’ 
Elyo mukatendeka ukusosa amuti, ‘Ala, twalelya no kunwa nobe, kabili walefunda na mu misebo ya misumba yesu.’ 
Nomba akasuka ati, ‘Ine nshishibe uko mwafuma! Fumeni apa mwe babi ba bantu mwe!’ 
Elyo mukamona Abrahamu na Isaki na Yakobo na bakasesema bonse mu Bufumu bwakwa Lesa. Nomba imwe ninshi nabamuposa kunse ukukaba imisowa no kusumanya ameno. 
Abantu bakafuma ku kabanga na ku masamba, ku kapinda ka ku kulyo na ka ku kuso, bakesa andama pa mitebeto ya mu Bufumu bwakwa Lesa. 
Ee, na pali ndakai epo bali abakulekelesha abakesa ba abantanshi, na bali abantanshi pali ndakai, ebakesa ba abakulekelesha.”
Pa nshita ine iyo Abafalise bamo baishile kuli Yesu. Balamweba abati, “Ala fuma kuno, uye kumbi pantu Herodi alefwaya ukukwipaya.” 
Yesu abasuka ati, “Kabiyeni muye eba uyo mumbwe amuti, ‘Ala, lelo na mailo ndi nokulatamfya imipashi yakowela no kulaposha abalwele. Pa bushiku bwalenga shitatu ninshi napwililila imilimo yandi.’ 
Nomba kwena lelo na mailo na bulya bushiku ndi nokukonkanyapo ulwendo lwandi. Pantu ni mu Yerusalemu fye mweka, emo calinga ukuti baipaila kasesema. 
Yerusalemu, we Yerusalemu, we wipaya bakasesema no kwipaya ku mabwe inkombe Lesa akutumina! Yangu imiku ubwingi iyo nalefwaya ukulonganya bamwano, nga filya nankoko afukatila tumwane mu mapindo, nomba tawalefwaya. 
Mona, iŋanda yobe ikakushalila icipompa! Lelo ndekweba nati ine tawakamone nakabili, mpaka ilyo ukasosa auti, ‘Napaalwe uyu waisa uo Imfumu yatuma.’ ”
Pa bushiku bwe Sabata bumo, Yesu aile kukulya icakulya ku ŋanda ya mukalamba umo uwa Bafalise. Awe bonse abali mu ŋanda balabesha Yesu. 
Kanshi Yesu aikele nalungatana no muntu uwalwele ulusuku. 
Yesu elyo aipusha bakafundisha bamafunde na Bafalise ati, “Bushe calisuminishiwa ukuposha umuntu pa bushiku bwe Sabata nangu iyoo?” 
Awe bena batalalafye tondolo. Elyo Yesu abuula umulwele, amuposha, amuleka nokuti aleya. 
Kabinge alabeba ati, “Nani pali imwe nga mwane awila mu cishima, nangufye ni ŋombe, ashingamufumyamo apopene nangu ni pa bushiku bwe Sabata?” 
Awe bena bafilwa ukwasukapo nelyo cimo.
Yesu cilya amona ukuti abetilwe balaisalila incende ishacindama, alabeba mu mulumbe ati, 
“Umuntu umo nga akwita ku mitebeto ya bwinga, wilaya kukwikala pa ncende iyacindama. Epali naita uucindeme ukukucila, 
kabili uumwitile bonse, aisa kweba ati, ‘Fumapo, uyu eo ekalepo.’ Elyo lyena ninshi uleselapo ne nsoni nganshi ukuya ikala ku ncende yakupelekeshako. 
Kanshi ilyo bakwita, uye ikala pa ncende iyakupelekeshako. Elyo uumwitile nga aisa, aisa kweba ati, ‘Mune, shiselela palya pa ncende iyicindemepo.’ Awe lyena ukamoneka uwacindama kuli abo muli nabo pa mitebeto. 
Pantu uyo onse uuikusha, bakamucefya, no uicefya, bakamusansabalika.” 
Kabili Yesu alaeba uumwitile ku cakulya ati, “Kanshi ilyo wateyanya imitebeto iya kasuba nangu iya cungulo, wilaita bacibusa bobe nangu bamunonko nangu ba lupwa lobe nangu abena mupalamano abakankala. Pantu nabo limbi kuti baisa kwita, lyena ninshi bakufutilapo. 
Kanshi ilyo wacita imitebeto, uleitako abalanda, abalemana, abasunta ne mpofu. 
Lyena Lesa akakupaala, pantu tabakwete cakukufutilapo. Kabili ukalambwilwapo pakushukuka kwa bantu abafwile abakaele pa cinso cakwa Lesa.”
Elyo umuntu umo uwali pamo na Yesu pakulya, ilyo aumfwile ifi, aebele Yesu ati, “Alishuka umuntu uukalyako imitebeto ya mu Bufumu bwakwa Lesa!” 
Yesu amweba ati, “Umuntu umo acitile imitebeto ikalamba, kabili aitako na bantu abengi. 
Ilyo inshita ya mitebeto yafika, atuma umusha wakwe kukuya eba abaitilwe ukuti, iseni, fyonse nafipekanishiwa. 
Awe bonse umo umo balasoselafye mumo mwine abati, ‘Banjeleleko nafilwa.’ Uwakubalilapo aeba umusha ati, ‘Ine ninshita ibala. Kanshi nalaya kukulimona. Napapata banjeleleko nshaiseko.’ 
Umbi nao asosa ati, ‘Ninshita amakoli ya ŋombe yasano. Nalaya kukuyesha. Kanshi napapata banjeleleko nshaiseko.’ 
Umbi nao asosa ati, ‘Kwena ine elyo ngupile, kanshi nafilwa ukwisa.’ 
Umusha epakubwela aisa shimikila shikulu wakwe ifi fyonse. Awe umwine ŋanda afulwa nganshi. Elyo aeba umusha wakwe ati, ‘Endesha akuya mu misebo ikalamba, na mu misebo inono ya mu musumba, ulete abalanda, abalemana, impofu na basunta.’ 
Umusha aisa sosa ati, ‘Mukwai, fyonse nacita ngomo banjebele, lelo emo icili ncende.’ 
Shikulu wakwe aeba umusha ati, ‘Kabiyefye na mu misebo ya mumbali, na mu tushila twa mu mabala, ulepatikisha abantu ukuti bengilemo, uleke ŋanda yandi isule. 
Ndemweba ukuti, pali balya baitilwe, tapali nelyo umo uwakulyako imitebeto yandi.’ ”
Ilyo Yesu aleya, ali pamo na mabumba ya bantu ayakalamba. Elyo apilibukile ku bantu, alabeba ati, 
“Uyo onse uwaisa kuli ine, tekuti abe umusambi wandi nga afilwa ukutemwa ine ukucila wishi na nyina, umukashi wakwe na bamwane, bamunyina na bankashi yakwe, elyo no bumi bwakwe bwine. 
Umuntu onse uushisenda musalaba wakwe no kulankonka tekuti abe umusambi wandi. 
Bushe nani pali imwe, nga alefwaya ukukuula ulupungu, ashingatala aikala, alapenda ifikaposwapo, pakuti amone nga nafikumanina pakupwisha ulupungu? 
Pantu limbi kuti aimbafye umufula, kabili afilwa ukupwisha. Lyena abalemonako batampa ukulamuseka. 
Balati, ‘Uyu muntu alitampile ukukuula, nomba alifilwa ukupwisha!’ 
Nangu bushe ni mfumu nshi iyakuti ikwete ifita amakana ikumi limo, nomba ilefwaya ukuya kukulwisha imfumu ibiye iyili ne fita amakana amakumi yabili. Bushe tekuti itale ikale panshi, no kutontonkanya nga kuti yaya kumanya imfumu ileisa kukuilwisha? 
Nga yati, ‘Awe nafilwa.’ Ninshi kuti yatuma inkombe, ilyo imfumu ibiye icili ukutali, pakuti bomfwane pa mulandu wa cibote. 
Kanshi e cimo cine na kuli imwe, umuntu onse uwafilwa ukusuula kuli fyonse ifyo akwata, kuti afilwa ukuba umusambi wandi.
“Umucele waliwama. Nomba umucele nga wafumuka, kuti waloweshiwa shani nakabili? 
Awe wakuposafye, tekuti uwamine nelyo mushili nelyo ni citindi. Uuli na matwi yakumfwa naomfwe!”
Bakasonkesha bamusonko na bampulamafunde baishile longana kuli Yesu, balefwaya ukumumfwa. 
Abafalise na bakafundisha bamafunde balaisosha. Balasosa abati, “Uyu muntu asekelela bampulamafunde no kulya alya nabo.” 
Elyo Yesu abomina uyu mulumbe ati,
“Bushe nani pali imwe uwakuti nakwata impaanga umwanda umo (100), nga alufyapo imo, ashingasha impaanga amakumi pabula na pabula (99) mu mpanga, aya alefwaya iyilubile mpakafye aisange? 
Elyo nga aisanga, kuti asansamuka aibika na pa mabeya. 
Ilyo afika kumwakwe, kuti alonganya bacibusa bakwe na bena mupalamano bakwe. Abeba ati, ‘Ala iseni tusansamuke, ninsanga impaanga yandi iyalubile.’ 
Ine ndemweba ukuti nifyo fine mu mulu mukaba ukusansamuka pa mubifi umo uwalapila no kupilibuka, ukucila pa bantu bakaele amakumi pabula na pabula (99) abashikabila ukulapila.
“Nangu umwanakashi nga alikwata indalama sha silifa ikumi limo, nomba alufyapo imo, bushe tekuti asanike icisaniko, apyange na mu ŋanda, afwailishe bwino bwino mpaka aisange? 
Elyo nga aisanga, kuti alonganya bacibusa bakwe na bena mupalamano. Elyo abeba ati, ‘Ala sansamukeni pamo na ine, pantu ninsanga indalama nalufishe!’ 
Efyo fine na ine ndemweba, bamalaika bakwa Lesa balasansamuka umubifi umo nga alapila no kupilibuka.”
Kabili alasosa ati, “Kwaliko umuntu umo uwali na bana abaume babili. 
Uwamwaice aeba wishi ati, ‘Tata, twakanyeni icuma, ine mumpeele icipande candi ico mwaba nokunshila.’ Nao shibo epakubakanya ifyuma. 
Pati papitepo inshiku shinono, uwamwaice alonganya fyonse ifyo akwete. Elyo aima aya na ku calo ukutali, eko aya posaika ifyuma fyakwe mu mikalile yabuwelewele. 
Cilya aposaika ifyuma fyakwe fyonse, muli cilya calo mwapona icipowe icabipisha. Elyo atampa ukucula ico ashikwete nelyo kamo. 
Epakuya ingila incito ku muntu umo uwa muli cilya calo. Nao amutuma kwibala lyakwe kukulacema inkumba. 
Uwamwaice alekumbwa ukulyako ifikapa ifyo inkumba shalelya. Nomba takwali nangu umo uwakumupako. 
Yasuka amano yabwela. Elyo atila ati, ‘Mumone abancito ubwingi tata akwata, lelo balalya baikuta fyashalanapo. Nomba ine kuno ndefwa ku nsala. 
Awe ine ndeima ndebwelelamo kuli tata. Ndeya mweba nati: Tata nalibifya kuli Lesa na kuli imwe bene. 
Nomba nshilingile ukuti mulenjita umwana wenu iyoo. Muncitefye ngo mubomfi wancito.’ 
Awe aima alaya na kuli wishi.
Elyo mwane asosa ati, ‘Tata, nalibifya kuli Lesa na kuli imwe bene. Awe nomba nshilingile ukuti mulenjita umwana wenu.’ 
Lelo wishi wena aeba abasha bakwe ati, ‘Endesheni, leteni umwingila uwawamisha mumufwike. Mumufwike ne mbalaminwe ku minwe ne ndyato ku makasa. 
Mulete ne ciponti ca ŋombe icaina, mucipaye, uleke tulye tusansamuke. 
Pantu uyu mwana wandi alifwile, nomba nabuuka, alilubile nomba nalondoka.’ Awe batampa na malila.
“Umwana mukalamba wena ninshi ali kwibala. Nomba cilya alapalama ku ŋanda aumfwa inyimbo noko balecinda. 
Elyo aitapo umusha umo alamwipusha ne ciliko. 
Umusha nao amwasuka ati, ‘Munonko nabwela. Elyo bawiso nabepaya ne ciponti ca ŋombe icaina, pantu abwela umutuntulu kabili uwamutende.’ 
Awe uwamukalamba afulwa, akaana no kwingilamo. Elyo wishi afuma alamupapata. 
Nomba uwamukalamba ayasuka wishi ati, ‘Moneni imyaka ubwingi iyo namubombela ngo musha, kabili nshatala mpula mu mafunde yenu. Nomba imwe tamwatala amumpeela nangu akana ka mbushi, pakuti na ine nacita imitebeto twasansamuka na bacibusa bandi! 
Lelo ilyo umwana wenu uyu abwela, panuma yakonaula ifyuma fyenu kuli bacilende, wena mwamwipaila iciponti ca ŋombe icaina.’ 
Wishi amweba ati, ‘Mwana wandi, iwe lyonse twaba nobe, ne fintu fyandi fyonse fintu fyobe. 
Nomba kwena nacilinga ukuti tusansamuke, twangalile pamo, pantu munonko alifwile, kabili nabuuka. Alilubile, nomba nalondoka.’ ”
Kabili Yesu aumine abasambi bakwe umulumbe na umbi ati, “Kwaliko umuntu umukankala uwakwete mushika. Nomba abantu baebele umukankala abati, ‘Mushika obe alekonawila ifyuma.’ 
Nao epakwita mushika wakwe amweba ati, ‘Finshi ifi ndeumfwa pali iwe? Londolola pafyo usunga ifyuma fyandi, pantu tauli nakuba mushika wakulansungila ifyuma fyandi nakabili.’ 
Elyo mushika alatontonkanya mu mutima wakwe ati, ‘Ndecita shani apo shikulu alampoka bumushika? Amaka yakulima nshakwata, elyo ukupula nako insoni shikanjikata. 
Naishiba ifyo ndi nokucita pakuti nga bantamfya pa ncito, abantu bakansekelele mumwabo.’ 
Awe alaita umo umo abali ne nkongole kuli shikulu wakwe. Aipusha uwakubalilapo ati, ‘Finshi wakongola kuli shikulu?’ 
Nao amwasuka ati, ‘Nakongola amatepe ya mafuta umwanda umo.’ Mushika amweba ati, ‘Buula kalata obe, ikala, lembapo bwangu bwangu amatepe amakumi yasano.’ 
Elyo mushika aipusha na umbi ati, ‘Nga iwe wakongola shani?’ Nao ayasuka ati, ‘Imifuko ya ŋanu umwanda umo.’ Mushika amweba ati, ‘Ale buula kalata obe, lembapo amakumi cine konse konse.’ 
Shikulu wakwe atasha mushika wakwe incenjeshi, ico abomfeshe amano yabucenjeshi pakuisunga. Pantu abantu ba cino calo balicenjelapo mukwishiba ifyakwikala na banabo ukucila abana ba lubuuto.”
Kabili Yesu alabeba ati, “Muleikwatila ifibusa ku fyuma ifya pano calo, pakuti ilyo fikapwa bakamusekelele mu cifulo cape. 
Umuntu uwakuti bamucetekela pa fintu ifinono, kuti bamucetekela na mu fifulileko. Umuntu uo bashingacetekela mu finono, teti bamucetekele na pa fingi pene. 
Kanshi nga tabalemucetekela mu fyuma fya pano calo nga nani engamucetekela pa fyuma fyacine cine? 
Nga tabalemucetekela pa fyuma fya bene, nga nani akamupeela ifyuma ifyakuti fikabe fyenu? 
Umubomfi umo tekuti abe umusha wa bashikulu wakwe babili. Pantu kuti apatapo umo, umbi amutemwa. Nangu auminina kuli umo, umbi amusuula. Na imwe kuti mwafilwa ukuba abasha bakwa Lesa, elyo kabili abasha ba ndalama.”
Abafalise, ico batemenwe indalama, ilyo baumfwa ifi, balaseka Yesu. 
Nao Yesu alabeba ati, “Imwe mulaiwaminisha pa menso ya bantu, nomba Lesa alishiba imitima yenu. Pantu ico abantu bamona ukuti ecacindama, Lesa ena acimona ukuti cafyefye.
“Ukufika pali Yoani Kabatisha, balefunda Amafunde yakwa Mose nefyo bakasesema balembele. Lelo ukufuma pali Yoani, ni Mbila Nsuma ya Bufumu bwakwa Lesa eibilwa. Elyo na bonse abaleingilamo, balelwishafye. 
Ala cayangukapo umulu ne calo ukonaika, ukucila ukuti akalitoni kamo aka mu Mafunde yakwa Mose kaonaika.
“Uyo onse uwaleka umukashi wakwe aupa na umbi, ninshi lubembu acita. Elyo noyo uwaupa umwanakashi uo umulume aleka, nao lubembu acita.
“Kwaliko umuntu umukankala, lyonse alefwala insalu ishakashikila ne shabuuta ishamutengo nganshi. Kabili alelyafye ifyakuipakisha cila bushiku. 
Elyo pa mpongolo iya uyu mukankala, palelala umuntu umo umulanda, uwali ne filonda umubili onse, ishina lyakwe ni Lasalo. 
Alekabila ukulyako ifyo umukankala alefilwa panuma yakulya. Imbwa shena shaleisa shilemumyangila ifilonda. 
Awe umulanda afwa. Bamalaika baisa musenda, baya mubika mu ceni cakwa Abrahamu. Awe umukankala nao afwa, no kushiika bamushiika. 
Mu cifulo ca bafwa, umo umukankala alecula nganshi, ati enune amenso, amona Abrahamu ukutalifye ali na Lasalo mu ceni cakwe. 
Elyo alabilikisha ati, ‘Tata Abrahamu, shi winganangulukilako! Tuma Lasalo atumpike impela ya munwe wakwe mu menshi, ese antalalikeko ululimi. Ala ndeculisha nganshi muli uno mulilo.’ 
Abrahamu amwasuka ati, ‘We mwana, ibukisha ilyo wali umumi, ifyo walepokelela ifintu ifisuma, lelo Lasalo wena fibi fyeka fyeka. Kanshi nomba alesansamuka, na iwe nomba ulecula. 
Kabili teici ceka iyoo, pakati ka ifwe na imwe, paliba umuyenge ukalamba, pakuti abali kuno abalefwaya ukwisa uko muli teti bapite. Elyo abali uko muli, nabo teti bese kuno.’ 
Nao umukankala asosa ati, ‘Kanshi tata nakupapata, tuma Lasalo kuli ba lupwa lwandi. 
Pantu nalikwata bamunyinane abaume basano, uleke aye abasoke, pakuti bekesa kuli ino ncende yabucushi.’ 
Abrahamu ayasuka ati, ‘Balikwata ifyo Mose na bakasesema balemba, kanshi efyo baleumfwikisha.’ 
Nao umukankala ayasuka ati, ‘Iyoo, tata Abrahamu, ala nga cakuti umo pa bafwa aya uko bali, kuti balapila no kupilibuka.’ 
Abrahamu amweba ati, ‘Nga cakuti tabomfwile Mose na bakasesema, nangu uwafwa engabuuka nalyo line teti abanashe nakalya.’ ”
Kabili Yesu aebele abasambi bakwe ati, “Kwena ifyakulenga abantu ukubifya fyena fyaba nokubako. Lelo uyo uwalenga umunankwe ukubifya, wena akacimona. 
Nomba uwalenga ukuti kamo pali utu twaice ukubifya, kuti camuwamina ukumukulikila mu mukoshi icilibwe icafina icakupelelako no kumuposa muli bemba. 
Kanshi cenjeleni!
Nga cakuti akulufyanya imiku cine lubali mu bushiku bumo, elyo kabili abwela imiku cine lubali aleti, ‘Nalapila no kupilibuka,’ ninshi uli nokumubelelako uluse.”
Abasole baeba Imfumu abati, “Tulundileniko icisumino!” 
Imfumu yayasuka aiti, “Amuba ne cisumino icili nga kalubuto ka lubanga, kuti mwaeba uyu muti amuti, ‘Ale inukule uye ilimba muli bemba.’ Na cine kuti wamubeela.
“Umo pali imwe nga alikwata umusha uulima mwibala nangu uucema impaanga, ilyo uyu muntu abwela ku mabala, bushe kuti amweba ati, ‘Isa bwangu, ikala, akulya?’ 
Bushe tekuti amwebe ati, ‘Mpekanishisha icakulya ca mulalilo? Samwina ifyakufwala undetele ifyakulya, elyo upembele mpaka mpwe ukulya no kunwa. Elyo na iwe walalya no kunwa.’ 
Bushe uyu muntu ali nokutasha umusha pantu acita ifyo amwebele? 
Kanshi na imwe nifyo fine. Ilyo mwacita ifyo bamwebele ukucita, mulesosafye amuti, ‘Tuli bashafye, tucitilefye ifyo twaba nokucita.’ ”
Pa bulendo bwakuya ku Yerusalemu, Yesu alekonka umupaka wa calo ca Samaria neca Galile. 
Ilyo alaingila mu mushi umo, awe abafibashi ikumi limo baisa kukumukumanya. Baiminina akatalamukila. 
Elyo balabilikisha abati, “Yesu, Shikulu shi wingatulangulukilako!” 
Yesu cilya abamona, abeba ati, “Kabiyeni, muye ilanga kuli bashimapepo.” Awe cilya baleya, bapola. 
Umo pali aba ikumi, ilyo amona ukuti apola, abweluluka, alepunda ne shiwi likalamba, alelumbanya Lesa. 
Aisa fukama apali Yesu, alamutasha. Kanshi uyu muntu ali umwina Samaria. 
Elyo Yesu asosa ati, “Bushe tabapolele bonse ikumi? Nga bambi pabula bali kwi? 
Bushe tapali nangu umo uwakusakamana no kwisa tasha Lesa kanofye uyu Mwinafyalo?” 
Elyo Yesu amweba ati, “Ima, kabiye, icisumino cobe ecakuposha.”
Abafalise bamo baipwishe Yesu abati, “Bushe Ubufumu bwakwa Lesa bukesa lilali?” Nao abasuka ati, “Ukwisa kwa Bufumu bwakwa Lesa te cintu ico wingamona na menso. 
Kabili takwakabe nelyo umo uwakutila ati, ‘Ala ubu buli kuno!’ Nangu, ‘Ala bulya kulya!’ Ubufumu bwakwa Lesa muli nabo pakati kenu.”
Yesu alaeba abasambi ati, “Inshita ikesa ilyo mukalafwaya ukumonapo ubushiku bumo pa nshiku sha Mwana wa muntu. Lelo tamwakabumone nakalya. 
Abantu bakalamweba abati, ‘Ala uyu kuno!’ nangu, ‘Ala ulya kulya!’ Mwikema no kulayako. 
Pantu Umwana wa muntu pa bushiku bwakwe, akaba kwati mwele wa nkuba uutila nga wabyata, wasanikilafye umulu onse. 
Lelo pakubala Umwana wa muntu ali nokucula nganshi, elyo nokusuulwa na bantu ba ino nkulo. 
Nga filya cali mu nshiku shakwa Noa, efyo cikaba na mu nshiku sha Mwana wa muntu. 
Abantu balelya, no kunwa balenwa, baleupa no kuupwa, mpaka no kufikafye ku bushiku Noa aingile mu cibwato. Elyo ilyeshi lyaisa, lyabalofya bonse. 
Epamo nga filya cali mu nshiku shakwa Loti. Abantu balelya no kunwa, baleshita no kushitisha, balelima no kukuula. 
Lelo ubushiku Loti afumine mu Sodoma, mwashele mwaloka amabwe ya mulilo, yabalofyafye bonse. 
Ifi fine efyo cikaba pa bushiku Umwana wa muntu akasokoloka.
“Pali ubo bushiku, uukaba pa mutenge wa ŋanda, ekeka kukuya buula ifintu fyakwe mu ŋanda. Eifyo fine na ku ukaba mu mabala, ekabwela kufyo ashile. 
Ibukisheni muka Loti! 
Uyo onse uufwaya ukusunga umweo wakwe, akaulofya. Lelo uulofya umweo wakwe, eukausunga. 
Ndemweba nati, abaume babili bakaba mu tulo pa musengele, umo akasendwapo, umbi akashala. 
Abanakashi babili bakalapela bonse pamo, umo akasendwapo, umbi akashala.” 
[Abaume babili bakaba mwibala, umo akasendwapo, umbi akashala.] 
Elyo abasambi bamwipusha abati, “Ni kwi, we Mfumu?” Yesu abasuka ati, “Uko konse ukuba icitumbi, eko na makubi yalongana.”
Kabili Yesu aumine abantu umulumbe, uwakubalanga ukuti bali nokulapepa lyonse ukwabula ukunenuka. 
Alabeba ati, “Kwaliko kapingula wamilandu mu musumba umo, uushaletiina Lesa nangu ukusakamana umuntu. 
Kabili muli uyo wine musumba mwalimo mukamfwilwa umo. Aleisa libili libili kuli kapingula wamilandu alemweba ati, ‘Ungafweko ukuti umulandu ku mulwani wandi ungwamine.’ 
Kwena palipitile inshita kapingula wamilandu akaanafye. Lelo pakulekelesha asuka alatontonkanya mu mutima wakwe ati, ‘Kwena nshitiina Lesa kabili nshasakamana muntu. 
Lelo uyu mukamfwilwa umupampamina wacilamo. Ndi nokuputwila umulandu ngomo alefwaila, epakuti aleke ukwisa mukunkalifya umutwe.’ ” 
Elyo Imfumu yasosa aiti, “Mwaumfwa ifyo uyu kapingula walufyengo asosa? 
Nga Lesa wena kuti akaana shani ukutulanya abantu bakwe, abamulilila ubwaca no bwaila? Bushe kuti alashingashinga pakubafwilisha? 
Awe, ndemweba ukuti, akabatulanyafye bwangu bwangu mu bupingushi bwakwe. Nomba ilyo Umwana wa muntu akabwela, bushe akesa sanga abantu abacisumino pano calo?”
Kabili Yesu aumine umulumbe ku bantu bamo abaleitunga ukuba abakaele pa cinso cakwa Lesa, balesuula na bambi bonse, ati, 
“Abantu babili baninike ukuya mwi Tempele kukupepa, umo Mufalise, umbi ni kasonkesha wamusonko. 
Umufalise aiminina alapepa mu mutima wakwe ati, ‘We Lesa nakutasha pantu nshaba nga abantu bambi, abapupu, abalufyengo, abacende, nangu ifi fyaba uyu kasonkesha wamusonko. 
Ndafunga ukulya imiku ibili cila mulungu. Elyo ndatuula cimo pekumi lyonse pafyo nonka.’ 
Kasonkesha wena aiminina akatalamukila. Afilwa no kwinwina amenso ku mulu, alayumafye pa cifuba ati, ‘We Lesa, mbelelako uluse ne mubifi.’ 
Ndemweba ukuti uyu muntu kasonkesha abwelele kumwakwe nalengwa ukuba uwakaele, umunankwe wena iyoo. Pantu uyo onse uuikusha, bakamucefya, no uicefya bakamusansabalika.”
Awe abantu baletele utwaice kuli Yesu pakuti atukumye. Nomba cilya abasambi bamona, balabakalipila. 
Yesu ati, “Lekeni utwaice twise uko ndi, mwitulesha iyoo. Pantu ababa ngotu twaice e bene ba Bufumu bwakwa Lesa. 
Ndemweba icine cine, umuntu onse uushipokelela Bufumu bwakwa Lesa nga kaice, takengilemo nakalya.”
Umuntu umo umucindami aipwishe Yesu ati, “Kafundisha musuma, bushe ni finshi ndi nokucita pakumona umweo wape?” 
Yesu amwasuka ati, “Cinshi ico wanjebela ukuti ndi musuma? Takwaba musuma nelyo umo, kanofye Lesa eka. 
Walishiba amafunde ayatila, ‘Wilabembuka, wilaipaya, wilaiba, wilabepesha, ulecindika wiso na noko.’ ” 
Nao asosa ati, “Ifi fyonse ndafikonka ukufumafye ku bwaice bwandi.” 
Yesu cilya aumfwa ifi, amweba ati, “Wabulishapofye icintu cimo. Kashitishe fyonse ifyo wakwata. Upeele ne ndalama ku balanda. Lyena ninshi ukakwata icuma mu mulu, elyo wise unkonke.” 
Awe wena pakumfwa ifi aikatwa no bulanda, pantu ali uwacuma nganshi.
Yesu amulolesha, asosa ati, “Yangu ifyo cayafya ku bafyuma ukwingila mu Bufumu bwakwa Lesa! 
Ala cayangukapo ingamila ukupula mu linso lya nshindano, ukucila uwafyuma ukwingila mu Bufumu bwakwa Lesa.” 
Abaleumfwako balasosa abati, “Nga kanshi nani engapusuka?” 
Yesu ayasuka ati, “Ico abantu bafilililwafye ukucita, Lesa ena kuti acicita.”
Petelo aeba Yesu ati, “Mona, ifwe twalisha ifyuma fyesu fyonse, twalikukonka.” 
Yesu abeba ati, “Ndemweba icine cine takwaba umuntu nelyo umo uwasha iŋanda, nangu umukashi, nangu bamunyina, nangu abafyashi, nangu abana pa mulandu wa Bufumu bwakwa Lesa, 
uushakapokelepo imikufye iyingi ukucilapo pali fyonse akwata pa nshita ya nomba. Elyo mu nshita ikesa akamona umweo wape.”
Elyo Yesu asendele abasole ikumi limo na babili beka. Alabeba ati, “Moneni, twalaya ku Yerusalemu. Elyo fyonse ifyo bakasesema balemba pa Mwana wa muntu fili nokufikilishiwa. 
Pantu akaposwa mu minwe ya Benafyalo. Bakamuseka, bakamucusha no kulamusaka amate. 
Kabili bakamuma ifikoti no kumwipaya. Elyo ubushiku bwalenga shitatu, akabuuka ku bafwa.” 
Nomba abasole tabateseshe amashiwi Yesu alandile umo yalolele. Calyanshishe ukuyomfwa. Tabailwike nelyo panono pafyo alandile.
Yesu ilyo apaleme ku Yeriko, kwali impofu imo iyaikele mumbali ya nshila, yalelomba. 
Cilya yaumfwa uko ibumba lilepita, yaipusha iciliko. 
Abantu bayeba abati, “Ni Yesu wa ku Nasaleti eulepita.” 
Elyo impofu yabilikisha aiti, “Yesu mwana Davidi, shi winganangulukilako!” 
Abali pantanshi balaikalipila, balayeba ukuti italale. Lelo yena elyo yacila ukupunda aiti, “Mwana Davidi, shi winganangulukilako.” 
Awe Yesu aiminina, aeba na bantu ukuti balete impofu uko ali. Cilya impofu yapalama, Yesu aipusha ati, 
“Cinshi ulefwaya ukuti nkucitile?” Nayo aiti, “We Mfumu, ndefwaya ukulalolesha.” 
Yesu nao ayeba ati, “Kanshi akulolesha. Icisumino cobe ecakuposha.” 
Awe apopene alalolesha alakonka na Yesu, alelumbanya Lesa. Abantu bonse nabo cilya bamona icacitika, balalumbanya Lesa.
Ilyo Yesu aingile mu Yeriko, alecilinganya no musumba, 
awe paisa no muntu umo ishina lyakwe ni Sakeyo. Ali umukankala, kabili ewali umukalamba wa bakasonkesha bamusonko. 
Alafwaya ukumona Yesu ifyo aba. Nomba afilwa, ku mulandu we bumba, elyo no mulandu wa ciimo pantu ali umwipi. 
Kanshi epakubutukila kuntanshi mu nshila Yesu ali nokupita. Anina umukunyu pakuti amone Yesu. 
Cilya Yesu afika pali iyo ncende, apunamina ku muti, amweba ati, “Sakeyo, ika bwangu! Pantu lelo ni kumobe eko ndefikila.” 
Awe Sakeyo aikafye bwangu bwangu amupokelela ne nsansa. 
Abantu bonse bati bamone ifi, balaisosha abati, “Alaya fikila ku mubifi.” 
Nomba Sakeyo wena aiminina, aeba Imfumu ati, “We Mfumu nalapeela ku balanda ifyuma fyandi pakati. Kabili nga nalifyengeleshapo umuntu pa cintu cimo, ndemufutilapo imiku ine pali ico cintu.” 
Elyo Yesu amweba ati, “Ilelo line ipusukilo lyaisa muli ino iŋanda, pantu uyu muntu nao wine mwana wakwa Abrahamu. 
Ala Umwana wa muntu aisa kukulondola no kupususha abaluba.”
Ilyo abantu balekutika kufyo Yesu alelanda, ninshi alapalama ku Yerusalemu. Abantu bena balatontonkanya ukuti Ubufumu bwakwa Lesa bwalaisa apopene. 
Yesu epakubomina umulumbe uyu ati, “Umuntu umo uwa ku bufumu, aile ku calo cimo ukutali, pakuti baye mupeela ubufumu elyo panuma akabwele. 
Talati eme, aita abasha bakwe ikumi limo. Abapeela cila umo indalama ikumi limo. Abeba ati, ‘Muleshibomfya mukucita amakwebo, mpaka nkabwele.’ 
Nomba abekashi ba mu calo cakwe balimupatile. Bamutumina ne nkombe uko aile abati, ‘Tatulefwaya uyo muntu ukuba imfumu yesu.’
“Ilyo uyu muntu bamupeela ubufumu, abweluluka. Aisa ita abasha bakwe abo apeele indalama, pakuti amone ifyo bamwenenepo mu makwebo yabo. 
Uwakubalilapo aisa asosa ati, ‘Kanabesa, indalama shenu nalimwenapo indalama na shimbi ikumi limo.’ 
Imfumu yamweba aiti, ‘Mwabombeni! We musha musuma! Apo walanga ukuti uli wacishinka na mu tunono, na ine ndekulashika, uleteeka imisumba ikumi.’ 
Uwabubili aisa, nao asosa ati, ‘Kanabesa, indalama shenu nalimwenapo indalama shisano.’ 
Nao Imfumu yamweba aiti, ‘Nakulashika pa misumba isano.’ 
Elyo umbi umusha aisa, asosa ati, ‘Kanabesa, indalama shobe ishi. Nalisunga, nafisa mu citambala. 
Nalekutiina, pantu uli muntu wayafya. Ubuula ne cintu icishili cobe, useepa nefyo ushatanda.’ 
Imfumu yamweba aiti, ‘We musha mubi we! Ku mashiwi walanda yene, eko nalakupeelela umulandu. Bushe iwe walishiba ukuti ndi muntu uwayafya, mbuula ne cintu icishili candi, nseepa nefyo nshatanda? 
Nga kanshi cinshi ushabikile indalama kulya babikisha indalama, pakuti ilyo nabwela naisa fumyako na kambikilapo.’ 
Elyo imfumu yaeba abemininepo aiti, ‘Mupokeni indalama, mupeele noyo ukwete indalama ikumi limo.’ 
Abantu baeba imfumu abati, ‘Ala nakwata indalama ikumi!’ 
Imfumu yabeba aiti, ‘Onse uwakwata akapeelelwapo na fimbi, lelo uushakwata bakamupoka noto akwata. 
Nomba abalwani bandi bena, abo bashalefwaya ukuti mbe imfumu yabo, baleteni pano, mubepaile pa cinso candi.’ ”
Yesu cilya apwa ukulanda ifi, awe atangila balaninika ukulola ku Yerusalemu. 
Cilya apaleme ku Betani na Betifage, mupepi no lupili lwa Miolifa, Yesu atuminepo abasambi babili. 
Abeba ati, “Kabiyeni pa mushi ulya pantanshi. Pakwingilafye pene muleya sanga umwana wa punda nakulikwa, uo umuntu ashatala aninapo. Mumukakule, mumulete kuno. 
Umo nga amwipusha ati, ‘Cinshi ico mwalakakwila umwana wa punda?’ Muye sosa amuti, ‘Ni Mfumu eilemufwaya.’ ” 
Awe abatuminwe baima, baya sanga fyonse umo Yesu abebele. 
Cilya balakakula umwana wa punda, abene babepusha abati, “Cinshi ico mwalakakwila umwana wa punda?” 
Nabo bayasuka abati, “Ni Mfumu eilemufwaya.” 
Awe baleta umwana wa punda kuli Yesu. Bayanshikapo ne nsalu shabo, elyo baninikapo Yesu. 
Ilyo aleya, abantu bena balayansa insalu shabo mu nshila. 
Nomba cilya aya alapalama ku mutentemuko wa lupili lwa Miolifa, elyo ibumba ilikalamba ilya basambi lyatampa ukulapunda, lilelumbanya Lesa ne nsansa pa fipeshamano fyonse lyamwene. 
Lyalati, “Naipaalwe Imfumu iyi yaisa iyo Lesa atuma! Icibote mu mulu, na malumbo kuli Lesa Mukulu!” 
Abafalise bamo abali mwibumba, balaeba Yesu abati, “Kafundisha, lesha abasambi bobe!” 
Yesu abasuka ati, “Ndemweba nga baleka, ninshi amabwe eyakulapunda.”
Ilyo Yesu apaleme ku musumba, ati aumone, alaulilila ifilamba. 
Alasosa ati, “Iwe Yerusalemu, mbafye mu kalelo awiluka pa fingakuletela icibote, nomba fyalifisama ku menso yobe! 
Ala inshiku shikakufikila ilyo abalwani bobe bakakushingulusha impembwe. Bakakushinguluka no kukucilikila monse monse. 
Bakakuwisha panshi, no kwipaya abantu bobe bonse. Mu fikuulwa fyobe tapakabe ilibwe ilyakushala pa mulu wa libiye. Ne cikalenga nico wakeene ukwishiba inshita Lesa alekupempula.”
Kabili Yesu aingile mwi Tempele. Elyo atampile ukulatamfisha panse abaleshitishamo. 
Alabeba ati, “Calilembwa ukuti, ‘Iŋanda yandi ikaba ni ŋanda ya mapepo,’ lelo imwe mwaisangula icifulo ca bapupu.” 
Awe Yesu ena alafundafye cila bushiku mwi Tempele. Bashimapepo bacindami na bakafundisha bamafunde ne ntungulushi sha bantu bena balafwaya ukumwipaya. 
Nomba bafilwa ifyakucita, pantu abantu bonse balemumfwa nabolika na matwi.
Ubushiku bumo, cilya Yesu alefunda abantu no kubila Imbila Nsuma mwi Tempele, bashimapepo bacindami na bakafundisha bamafunde na bakalamba, baishile kuli Yesu. 
Balamwipusha abati, “Twebeko, bushe ni ku maka nshi ucitilako ifi fintu? Nangu bushe uwakupeela aya amaka nani?” 
Yesu abasuka ati, “Na ine nalamwipushapo icipusho cimo, munjebeko. 
Bushe ulubatisho lwakwa Yoani, lwafumine ku mulu nangu ni ku bantu?” 
Awe balapingushanya abati, “Nga twatila lwafumine ku mulu, ninshi aletweba ati, ‘Ngeco mushasuminine cinshi?’ 
Conse nga twatila, ‘Ni ku bantu,’ ninshi abantu baletwipaya ku mabwe, pantu balishininkisha ukuti Yoani ali ni kasesema.” 
Kanshi epakwasuka Yesu abati, “Tatwishibe uko lwafumine.” 
Yesu nao abasuka ati, “Kanshi na ine nshamwebe ukufuma amaka ncitilako ifi fintu.”
Elyo Yesu abomina umulumbe uyu ati, “Umuntu umo alilimine ibala lya myangashi, aliseekesha na ku balimi. Elyo aya mu fyalo pa nshitafye ikalamba. 
Cilya ulwakulobolola ifisabo lwafika, atuma umusha ku balimi pakuti ese bamupeeleko ifisabo fimo ifya mwibala lyakwe ilya myangashi. Nomba abalimi bena bamupumaula, bamutamfya aya iminwe nkutwa. 
Kabili umwine ibala atumako umusha na umbi. Abalimi nabo bamupumaula no kumusebanya icabipisha nganshi. Elyo bamuleka, abwelelamo iminwe nkutwa. 
Kabili atumako uwabutatu. Uyu wena bamucenaula, bamuposa na kunse ye bala. 
Umwine we bala epakutila ati, ‘Ndecita shani? Nalatumakofye umwana wandi uo natemwa, nalimo wena baleya mucindika.’ 
Lelo abalimi bati bamumone, balaebana abati, ‘Ala impyani iyi. Aleni iseni tuipaye, ne bala likaba lyesu.’ 
Awe bamuposa na kunse ye bala lya myangashi bamwipaya.”
Akalofya abo balimi, akaseekesha ne bala lya myangashi kuli bambi.” Ilyo baumfwa ifi, balasosa abati, “Awe ico cena teco!” 
Yesu abalolekesha elyo asosa ati, “Nga kanshi calola kwi ici calembwa icakuti,
Umuntu onse uukaponena pali ili libwe, akafunaika, elyo na onse uo lyaponena likamushonaula.”
Bashimapepo bacindami na bakafundisha bamafunde balafwaya ukwikata Yesu apopenefye, ico bailuka ukuti muli uyu mulumbe, ebo Yesu alelandapo. Nomba batiina abantu. 
Kanshi balalindila inshita iyilingile. Elyo batuma abantu kuli Yesu abakuilanga ukuba abacishinka. Lelo bali nokulengula amashiwi Yesu alesosa, pakuti bamwikatilepo no kumuposa mu minwe ya buteko bwa mulashi. 
Kanshi balaipusha Yesu abati, “Kafundisha, natwishiba ukuti ulanda no kufunda ifyalungama. Kabili tawaba na kapatulula, lelo ufunda fyonse ifyo Lesa afwaya mu cishinka. 
Bushe calilinga ukuti tulesonka umusonko kuli Kesalo nangu iyoo?” 
Nomba Yesu ico eshibe ubucenjeshi bwabo, abeba ati, 
“Nangeniko indalama imo. Bushe uyu balengapo nefi fyalembwapo fyakwani?” 
Nabo bayasuka abati, “Fyakwa Kesalo.” Yesu abeba ati, “Kanshi akupeeleni Kesalo ifyakwa Kesalo. Elyo akupeeleni Lesa ifyakwa Lesa.” 
Awe bafilwa ukusanga icakumwikatilapo pafyo alandile pa bantu. Lelo balapapafye imyasukile yakwe, baikalafye tondolo.
Abasaduki bamo baisa kuli Yesu. Abasaduki bena batila, takwaba kushukuka kwa bafwa. Balaipusha Yesu abati, 
“Kafundisha, Mose atulembele amafunde ati, ‘Umuntu nga afwilwa munyina uwasha umukashi nomba tafyelemo abana, ninshi uyu muntu ali nokuupa mukamfwilwa pakuti afyalileko munyina abana.’ 
Nomba kwaliko bamunyina cine lubali, abaume beka beka. Umukalamba wabo ewabalilepo ukuupa umwanakashi, lelo afwa ukwabula ukufyala abana. 
Uwabubili 
no wabutatu bamupyana. Nomba nabo lumo lwine, mpakafye bonse cine lubali bafwa, ukwabula ukufyalamo abana. 
Elyo pakulekelesha nao umwanakashi asuka afwa. 
Nomba pakushukuka kwa bafwa, bushe kanshi umwanakashi akaba mukashi wakwani, apo aupilwe kuli bonse cine lubali?” 
Yesu abasuka ati, “Abantu ba ino nshita, balopa no kuupwa. 
Lelo abo balingile ukubako muli ilya nshita ikesa no kushukuka ku bafwa, bena tabakaleupa nelyo ukulaupwa. 
Bena tabakalefwa. Pantu bakabafye nga bamalaika. Kabili bena bakwa Lesa, ico balishukuka ku bafwa. 
Nomba pa mulandu wakubuuka ku bafwa, na Mose alitulanga mufyo alemba pa cimpusa calebilima, umo aita Imfumu ati, ‘Ni Lesa wakwa Abrahamu, Lesa wakwa Isaki, Lesa wakwa Yakobo!’ 
Kanshi ni Lesa wa bomi, te Lesa wa bafwa iyoo. Pantu kuli Lesa kwena bonse bomi.” 
Bakafundisha bamafunde bamo balasosa abati, “Kafundisha, ee, kwena wayasuka bwino!” 
Kanshi nomba tapali no wakupama ukwipusha Yesu na fimbi.
Elyo Yesu abepwishe ati, “Bushe cinshi ico abantu basosela ukuti, Kristu ni mwana Davidi? 
Nomba Davidi umwine mu citabo ca Malumbo atila ati,
mpaka abalwani bobe nkabacite
“Nga kanshi apo Davidi aita Kristu ati ni ‘Mfumu,’ bushe kanshi Kristu kuti aba shani mwane?”
Elyo Yesu aeba abasambi bakwe, ninshi abantu bonse balekutika, ati, 
“Cenjeleni kuli bakafundisha bamafunde, abatemwa ukwendauka nabafwala imingila iyitali. Kabili batemwa nokuti abantu balebaposha mu mansa sha fisankano. Mu masinagoga, batemwa ukusala ifipuna ificindamishe. Elyo no kuli amalila nako basala ifipuna fyamucinshi. 
Aba ebalila bamukamfwilwa ifyuma fyabo. Kabili batemwa ukuilanga mukupepa amapepo ayatali. Ala aba bantu ebo Lesa akakandisha ukucila.”
Elyo Yesu ainuna amenso, amona abakankala uko baleposa ubupe bwabo mu cipao ce Tempele. 
Elyo amona mukamfwilwa umo aposamo utundalama tubili. 
Yesu asosa ati, “Ndemweba icine cine, uyu mukamfwilwa umupina, aposamo ukucila bonse. 
Pantu bonse abaposelemo, bafumishe pa fingi. Lelo uyu mukamfwilwa umupina, wena aposamo tonse uto akwete utwakulilamo.”
Elyo abantu bamo balelanda pe Tempele, abati, “Ifyo lyakuulwa na mabwe ayasuma! Ifyo lilesamikwa ku fyabupe fya bantu!” Yesu ena ati, 
“Ifi fintu ifyo mulemona, ala inshiku shikesa, ilyo tapakashale libwe pa mulu wa libwe libiye, yakabongololwafye yonse.”
Elyo baipusha Yesu abati, “Kafundisha, bushe ifi fintu fikabako lilali? Nge cishibilo cakwishibilako ukuti ifi fintu fyalatampa cishibilo nshi?”
Yesu abeba ati, “Cenjeleni mwikabepwa! Pantu abengi bakesa balesosa abati, ‘Nine Kristu,’ no kutila, ‘Inshita naipalama.’ Ala mwikabakonka! 
Kabili ilyo mukalaumfwa inkondo ne fimfulunganya mwikalatunsha mitima. Pantu ifi fintu fili nokubalilapo ukucitika, lelo icalo cena tacakapwe apopene.” 
Kabili Yesu alabeba ati, “Umushobo umo ukemina umushobo ubiye, elyo ne mfumu imo ikemina imfumu ibiye. 
Elyo kukaba ifikuko, ifipowe, ne finkukuma ifikalamba mu ncende ishalekana lekana. Kabili kukabako ifyakutiinya abantu ne finjelengwe mu mulu.
“Ilyo ifi fyonse fishilacitika, bakalamwikata no kulamucusha. Bakalamutwala ku masinagoga kukumulubulwisha no kumuposa mu fifungo. Bakalamutwala kuli bashamfumu na ku balashi pa mulandu wa ine. 
Iyi eikaba e nshita iyakulanga ukuti muli bakambone bandi. 
Mushininkishe mu mitima yenu ukuti, tamuli nakusakamana ifyakulanda pakuipokololako. 
Pantu nine ne mwine nkalamupeela amashiwi aya mano ayakuti abalwani benu bakafilwa ukwasukapo nangu ukuyansha. 
Elyo na bafyashi benu bene, na bamunyinenwe, na bantu benu, na bacibusa benu bakalamutwala ku cilye camilandu. Elyo bamo pali imwe bakabepaya. 
Abantu bonse bakamupata pa mulandu wa ine. 
Lelo tapakalobe nelyofye mushishi umo uwa ku mitwe yenu. 
Mukushipikisha kwenu emo mukamwena umweo wacine cine.
“Kanshi ilyo mukamona ifita fyashinguluka Yerusalemu, ninshi mukeshibe ukuti ukonaulwa kwa musumba kwapalama. 
Elyo abakaba mu Yudeya bakafulumukile ku mpili. Elyo abakaba mukati ka musumba bakafumemo. Na bakaba mu mabala, bekabwelela mu musumba. 
Pantu ishi nshiku shikaba ni nshiku shakukanda, ishakufikilisha fyonse ifyalembwa mu Malembo Yamushilo. 
We shamo we ku banakashi abakaba pabukulu na bakalaonsha abana muli shilya nshiku! Pantu ubucushi ubukalamba bukesa pa calo na bantu bakakandwa nganshi. 
Bamo bakabepaya ku lupanga, elyo bambi bakabasenda bunkole mu fyalo. Abenafyalo bakonaula Yerusalemu nakalya nakalya, mpaka inshita ya Benafyalo ikapite.
 “Pa kasuba na pa mweshi na pa ntanda pakamoneka ifinjelengwe. Elyo imishobo ya pano calo nayo ikekatwa no mwenso ku mulandu wa kululuma kwa bemba no kusunkana kwa matamba. 
Abantu bakafwa umutombo ku mwenso pakumona ifyalacitika pano calo. Pantu amaka ya ku mulu yakatenkana. 
Elyo bakamona Umwana wa muntu aleisa mwikumbi na maka no bucindami nganshi. 
Kanshi ilyo ifi fintu fikatampa ukulacitika, mukeminine, mukenune imitwe yenu, pantu ukulubuka kwenu ninshi kwapalama.”
Kabili Yesu abomina ipinda ati, “Ku mukunyu na ku mitifye yonse imbi eko mulemwena. 
Itila nga yapuka ululembelya, ninshi mwaishiba ukuti amainsa yali mupepi. 
Eifyo fine na imwe, nga mwamona ifi fintu fyalacitika, ninshi mukeshibe ukuti Ubufumu bwakwa Lesa buli mupepi.
“Ndemweba icine cine ukuti, ino nkulo tayakapite, ninshi fyonse fyalicitika. 
Umulu ne calo fikonaika, lelo amashiwi yandi yena tayakonaike iyoo.
“Muleikala abaibukila, epali imitima yenu yalemenena ku mikalile yabuwelewele, na kuli bucakolwa, na ku masakamiko ya bumi buno. Elyo ubo bushiku bwamupumikisha, mwaikatwa nga ku citeyo. 
Pantu abantu bonse abaikala pano calo bakaponenwa nobo bushiku. 
Kanshi mulelola, mulepepa lyonse, epakuti mukamone amaka yakupusuka kuli ifi fyonse ifili nokwisa. Elyo mukamone na maka yakwiminina pa cinso ca Mwana wa muntu.”
Cila bushiku Yesu alefunda mwi Tempele. Lelo cilya bwaila, alefumamo, aleya mukulala pa lupili ulo batila, ulwa Miolifa. 
Elyo lucelocelo abantu bonse baleisa kukumumfwa mwi Tempele.
Inshikunkulu iyakulyamo Imikate Ishatutumuka, iyo baleti Ipasaka nangu inshikunkulu ya Cakucilila, yali mupepi. 
Bashimapepo bacindami na bakafundisha bamafunde ico baletiina abantu, balafwailisha inshila bengepailamo Yesu.
Elyo Satana aingile muli Yuda uo batila wa ku Kelyoti, umo pa basole ikumi limo na babili. 
Yuda aima aya kuli bashimapepo bacindami na ku bakalamba ba bakalinda we Tempele, pakuti omfwane nabo ifyo engabalubwila Yesu. 
Awe nabo basansamuka, basuminishanya ukumupeela indalama. 
Yuda nao asumina. Nomba alafwailishafye inshita ingalinga ukumuposelapo, ilyo kushili bantu.
Elyo ubushiku bwakulyamo Imikate Ishatutumuka bwafikile, e bushiku baleipayamo ilambo lye Pasaka. 
Yesu elyo atuma Petelo na Yoani ati, “Kabiyeni muye tupekanishisha ukwakuti tulile Ipasaka.” 
Nabo bamwipusha abati, “Bushe ni kwi ulefwaya ukuti tuye kupekanishisha Ipasaka?” 
Yesu abeba ati, “Pakwingilafye mu musumba pene, muleya kumana no mwaume nasenda umutondo wa menshi. Muye mukonka mu ŋanda aleya ingila. 
Muye eba umwine wa ŋanda amuti, ‘Kafundisha aleipusha ati, bushe umuputule uli kwi umwakuti njise ndile Ipasaka na basambi bandi?’ 
Nao alaya mulanga umuputule wa pamulu, uukulu, uwateyanishiwa. Umo mwine emo mupekanishishe.” 
Awe baima baya sanga ne fintu fyonse ngomo Yesu abebele. Nabo epakupekanya ne Pasaka.
Ilyo inshita yafikile, elyo Yesu ayandeme na basole bakwe kukulya. 
Elyo alabeba ati, “Ndefwaisha nganshi ukulya na imwe Ipasaka lino ilyo nshilati ncule. 
Pantu ndemweba, nshakalyeko Ipasaka nakabili mpaka Ipasaka line line likafikilishiwe mu Bufumu bwakwa Lesa.” 
Elyo Yesu abuula ulukombo, atasha Lesa, asosa ati, “Buuleni ici, nweniko bonse. 
Pantu ndemweba ukuti ukufuma nomba nshakanwe nakabili ifya ku fisabo fya myangashi, mpaka Ubufumu bwakwa Lesa bukese.” 
Kabili Yesu abuula umukate, atasha Lesa, aumokaula, apeela na basambi bakwe ati, “Uyu mubili wandi, uo nalapeela pa mulandu wa imwe. Mukalecita ifi pakunjibukisha.” 
Mu musango umo wine ilyo bapwa ukulya umulalilo, Yesu abuula ulukombo, asosa ati, “Ulu lukombo e cipangano cipya ica mulopa wandi uulesuuma pa mulandu wa imwe. 
Elyo kabili uulemposa wine tuli nao pano pakulya. 
Ukuba kwena Umwana wa muntu alaya kukufwa umo mwine Lesa apekanishisha. Lelo umuntu uwalaposa Umwana wa muntu ena alishama!” 
Abasole epakutampa ukulaipushanya abati, “Bushe nani pali ifwe uwingafwaya ukucita ifyo?”
Elyo abasole balabikana ifikansa abati, “Umukalamba pali ifwe nani?” 
Yesu alabeba ati, “Mu Benafyalo mwena imfumu shilomya ubufumu bwabo. Elyo na bakateeka bafwaya ukulaitwa bakafwa ba bantu. 
Imwe tacili nakuba ifi iyoo. Umukalamba apo muli, abe kwati e mwaice. Elyo intungulushi nayo ibe kwati ewakutumika. 
Nakabushe, nga nani wacindamapo? Bushe muntu uo baletumika ilyo ali pakulya, nangu muntu uulemutumika? Bushe teuyo baletumika ilyo ali pakulya? Nomba ine ndi pakati kenu nga uwakumutumika.
“Imwe nimwe tucululuka na imwe mu macushi yandi. 
Nga filya Tata ampeela ubufumu, efyo na ine namupeela ubufumu. 
Kanshi mwakulaandama na ine pakulya na pakunwa mu Bufumu bwandi. Kabili mwakulaikala pa fipuna fyabufumu, muleputula imilandu ya nko ikumi limo na shibili isha bena Israeli.
“Simoni, Simoni ee! Ala Satana alefwaya ukumululusha nga filya bolulusha iŋanu. 
Nomba iwe Simoni ine ninkupepelako pakuti icisumino cobe cinenuka. Epakuti ilyo ukabwelela kuli ine, na iwe ukalekoselesha bamunonko.” 
Petelo aeba Yesu ati, “We Mfumu, ala ine na ku cifungo kwine kuti twayafye nobe, na kukufwafye kwine.” 
Yesu amwasuka ati, “Petelo, ine ndekweba, lelo line mukolwe talalila, ninshi iwe naunkaana imiku itatu ukuti walinjishiba.” 
Kabili Yesu abepusha ati, “Lilya namutumine ukwabula ukusenda icikwama, nangu icola, nangu indyato, bushe mwalibulilwepo icintu cimo?” Nabo bamwasuka abati, “Awe iyoo.” 
Yesu abeba ati, “Nomba lino lyena, uwakwata icikwama acisende pamo ne cola. Uushakwata lupanga, ashitishe insalu shakwe, ashitemo ulupanga. 
Pantu icalembwa pali ine cili nokufikila ukuti, ‘Apendelwe pa bampulamafunde.’ Ifyalembwa pali ine fyalafikilishiwa.” 
Abasole epakweba Yesu abati, “We Mfumu, impanga ishi shibili.” Yesu abasuka ati, “Cisuma.”
Elyo Yesu afuminemo, aile na ku lupili lwa Miolifa, ngefyo alecita lyonse. Abasambi nabo bakonka. 
Cilya bafikako, Yesu alabeba ati, “Akupepeni, epakukanawila mu ntunko.” 
Elyo Yesu atalukako ku basambi, aya akatalamukila, afukama, alapepa ati, 
“Tata, nga ulefwaya mpokololako kuli ubu bucushi. Lelo ifyo ine ndefwaya tefyo, kano ifyo iwe ulefwaya.” 
[Elyo malaika afuma ku mulu amumonekela, alamukoselesha. 
Ilyo ubucushi bwamutitikisha nganshi, Yesu elyo aikatisha ukupepa. Amabe yakwe ayali nga mamata ya mulopa, yalatonena panshi.].
Elyo Yesu aima apo alepepa, abwelela ku basambi. Asanga bali mu tulo ku mulandu wa bulanda. 
Elyo abeba ati, “Bushe muli mu tulo? Buukeni, mulepepa, epakukanawila mu ntunko.”
Ilyo Yesu acili alelanda, kwaishile ibumba lya bantu. Yuda umo pa basole ikumi limo na babili, ninshi alebatungulula. Afika apali Yesu, amutomona pakumuposha. 
Yesu amweba ati, “Yuda, kanshi ni mukutomona emo waposela Umwana wa muntu?” 
Ilyo abasambi bakwa Yesu bamona icalacitika, bamwipusha abati, “We Mfumu, bushe tubakome ku mpanga shesu?” 
Elyo umo akoma umusha wakwa Shimapepo mukalamba, amusempako ukutwi kwa ku kulyo. 
Yesu wena asosa ati, “Lekeni ifyo!” Elyo aikata ukutwi kwa muntu, amuposha. 
Elyo Yesu alaeba bashimapepo bacindami na bakalamba ba bakalinda we Tempele, na bakalamba abaishile kukumwikata ati, “Bushe ine ndi cipondo pakuti mwise ne mpanga ne nkonto? 
Inshiku shonse naleba na imwe mwi Tempele tamwanjikete nakalya. Nomba iyi ni nshita yenu, iya maka ya mfifi.”
Ilyo baikata Yesu, bamusenda, bamuleta mu ŋanda mwa Shimapepo mukalamba. Petelo wena alekonka lutonuma. 
Elyo bakosha umulilo pakati ka lubansa, epo baikala bonse balaonta. Petelo nao epo aisa ikala. 
Ico Petelo ekele mu cengelo ca mulilo, umukashana umo umubomfi amumona, amulolekesha ati, “Uyu muntu nao baciba na Yesu.” 
Petelo ena akaana ati, “We mayo we, ine uyo muntu nshimwishibe!” 
Cilya papita akashita, umbi nao amumona, alamweba ati, “Na iwe uli munabo.” Petelo ena akaana ati, “We muntu we, ine teine.” 
Elyo papita cikanga insa imo, umbi nao alamwebekesha ati, “Cine cine uyu muntu nao baciba na Yesu, pantu mwina Galile.” 
Petelo amwasuka ati, “We muntu we, ine nshishibe ifyo ulelanda!” Awe pa nshita ine iyo Petelo alelanda, na mukolwe alila no kulila. 
Awe Mfumu ilyo yapilibuka, yalolekesha na Petelo. Petelo elyo aibukisha ifyo Imfumu yacimweba aiti, “Lelo line ilyo mukolwe talalila, ninshi iwe naunkaana imiku itatu.” 
Elyo afumina panse alila nganshi.
Elyo abantu abalelinda Yesu, batampile ukulamuseka no kulamuma. 
Elyo bamufimba pa menso, balamwipusha abati, “Sesema, nani akuma?” 
Elyo balalanda na fimbi ifyakumusaalula.
Ilyo bwacele, abakalamba ba bantu na bashimapepo bacindami na bakafundisha bamafunde batekele icilye cabo, baletelemo na Yesu. 
Elyo balamweba abati, “Twebe, nga niwe Kristu!” Yesu nao abasuka ati, “Nga namweba, tamwasumine. 
Elyo nga namwipusha, tamwanjasuke. 
Lelo ukufuma pali nomba Umwana wa muntu akulaikala lwa ku kulyo kwakwa Lesa Umwine wa maka yonse.” 
Elyo bashicilye bonse baipusha abati, “Bushe kanshi iwe, niwe Mwana wakwa Lesa?” Yesu abasuka ati, “Ee, nifyo fine mwasosa.” 
Elyo balasosa abati, “Bushe ico tulefwaila na bakambone na bambi cinshi? Twayumfwila fwe bene ifyo alanda!”
Elyo bashicilye bonse baimine, batwele Yesu kuli Pilato. 
Elyo batampa ukulanda ifintu ifyakumupeelelapo umulandu abati, “Twasangile uyu muntu aletunka abantu ba mushobo wesu ukuti bemine ubuteko. Alalesha abantu ukusonka umusonko kuli Kesalo. Kabili alaita no kuita ati, ‘Nine Kristu Imfumu.’ ” 
Pilato aipusha Yesu ati, “Bushe iwe niwe Mfumu ya Bayuda?” Yesu amwasuka ati, “Nausosa.” 
Pilato elyo alaeba bashimapepo bacindami ne bumba lya bantu ati, “Ine nshisangile umulandu uyu muntu akwete.” 
Nomba bena babikapofye ukusosa abati, “Uyu muntu aleleta icimfulunganya mu bantu mu Yudeya monse ku mifundile yakwe. Atampila ku Galile, nomba nasuka nafika na kuno.”
Ilyo Pilato aumfwa ifi, aipusha ati, “Bushe uyu muntu mwina Galile?” 
Pilato cilya aumfwa ukuti Yesu wa mu calo cakwa Herodi, amutuma kuli Herodi. Pantu Herodi pa nshita iyo, nao ali mu Yerusalemu. 
Ilyo Herodi amona Yesu asansamuka nganshi. Ico ni kale atampile ukufwaya ukumona Yesu. Pantu alyumfwile ifintu ifingi pali Yesu. Kanshi alesubila ukumona uko Yesu alecita icishibilo cacipeshamano. 
Awe alaipusha Yesu ifingi, lelo Yesu tewakwasukapo nelyo cimo. 
Bashimapepo bacindami na bakafundisha bamafunde bena bemininefye pakumwebelela ifyakumupeelelapo umulandu. 
Elyo Herodi pamo ne fita fyakwe balaseka Yesu no kumucitila ifyamusaalula. Elyo bamufwika umwingila uwayemba nganshi, bamubweseshamo na kuli Pilato. 
Awe ubu bwine bushiku Pilato na Herodi bayaluka baba ifibusa. Pantu kale tabaleumfwana, balipatene.
Pilato epakulonganya bashimapepo bacindami ne ntungulushi pamo na bantu bene. 
Elyo alabeba ati, “Mundetele uyu muntu amuti, aletunka abantu ukuti bemine ubuteko. Ine nimulubulwisha pa menso yenu, nshisangile ukuti alicitapo umulandu pali iyo milandu mulemwebelela. 
Elyo na Herodi wine tamusangile na mulandu ngefyo amubwesesha kuli ifwe. Kanshi uyu muntu tacita mulandu nelyo umo uwakumwipailapo. 
Kanshi nalamumafye ifikoti, elyo no kumuleka aleya.” 
[Pa nshikunkulu ye Pasaka, Pilato alebakakwilapo umufungwa umo.] 
Awe bonse bapundila capamo abati, “Ipaya uyu muntu! Tukakwile Balaba!” 
Uyu Balaba bamuposele mu cifungo pa mulandu wakusangwa mu fimfulunganya fyakulwisha ubuteko mu musumba na palwa kwipaya umuntu. 
Pilato ico alefwaya ukukakula Yesu, alanda kwibumba nakabili. 
Nomba bena balapundafye abati, “Mutanikeni! Mutanikenifye!” 
Pilato abepusha umuku wabutatu ati, “Nga kanshi cinshi ico abifya? Ine nshisangile mulandu acita uwakumwipailapo. Kanshi nalamumafye ifikoti muleke aleya.” 
Lelo bena babikapofye ukulapundisha abati, “Tulefwayafye Yesu atanikwe!” Awe no kupunda kwabo kwasuka kwanasha Pilato. 
Pilato epakupingula ati, ico balefwaya nacicitike. 
Awe abakakwila umuntu balefwaya, uo baposele mu cifungo pa mulandu wa cimfulunganya cakulwisha ubuteko na pakwipaya umuntu. Yesu ena Pilato abalubwila ukuti bamucite ifyo balefwaya.
Ilyo balesenda Yesu, baikete umuntu umo uwalefuma mu mpanga, ishina lyakwe ni Simoni umwina Kurene. Bamutwika umusalaba, pakuti asendele lwa kunuma yakwa Yesu. 
Ibumba ilikalamba ninshi lilemukonka, na banakashi bamo balemulilila, baleloosha. 
Lelo Yesu ena abapilibukila alabeba ati, “Imwe mwe banakashi ba mu Yerusalemu mwilandilila, lelo muleililila mwe bene, mulelilila na bana benu. 
Pantu kukesa inshiku ilyo bakalasosa abati, ‘Shalishuka iŋumba, yalishuka amafumo ayashatala ayapaapa mwana, na mabele ayashatala ayonsha!’ 
Elyo bakalaeba impili abati, ‘Twilikisheni!’ no tupili bakalatulilila abati, ‘Tufiseniko!’ 
Nga kanshi apo bacita ifi ku muti uubishi nga ku wauma kwena cikaba shani?”
Ilyo baleya, basenda ne fipondo fibili ifyakuya ipaya pamo na Yesu. 
Bati bafike pa ncende iyo beta, “Pa cipanga,” awe epo batanikila Yesu ne fipondo, cimo ku kulyo, cimbi naco ku kuso. 
Elyo Yesu asosa ati, “Tata babeleleko uluse, pantu tabeshibe ifyo balecita.” Pakwakana ifyakufwala fyakwe, pena balapendula. 
Abantu bena ninshi nabeminina baletamba. Lelo intungulushi shena shalamuseka, shalasosa ashiti, “Alepususha bambi. Kanshi naipusushe umwine, nga ni Kristu wakwa Lesa, Umusalwa wakwe!” 
Abashilika nabo bene balamuseka. Elyo bapalama, bamupeela umwangashi uwakantuka. 
Balasosa abati, “Nga uli mfumu ya Bayuda ipusushe we mwine.” 
Pa mulu wa musalaba wakwe palembelwe ukuti, “Uyu e Mfumu ya Bayuda.”
Elyo icipondo cimo pa fyatanikwe calamusaalula aciti, “Bushe iwe tewe Kristu? Kanshi ipusushe, na ifwe bene utupusushe!” 
Nomba icipondo cibiye camukalipila. Calamweba aciti, “Bushe iwe tautiina Lesa, mona batupingwilile ukukandwa umusango umo wine. 
Nomba ifwe nacilinga ukukandwa. Pantu ifwe tulekandilwa pa fintu twacita. Nomba uyu muntu talufyanyapo icibi nelyo cimo.” 
Elyo aeba Yesu ati, “Ukanjibukishe ilyo ukalateeka mu bufumu bobe!” 
Yesu aeba icipondo ati, “Ndekweba mu cine cine, lelo line tuleba nobe mu Cifulo Cansansa.”
Cilya akasuba kaile kalefika pakati ka mutwe pa nshita ya 12:00, akasuba kalishimine! Imfifi yakupile icalo conse, ukufikafye na lilya kasendama pa nshita ya 15:00. 
Awe icisalu balecinga mwi Tempele calepuka pakati. 
Elyo Yesu apunda ne shiwi ilikalamba ati, “Tata, nalubwila umweo wandi mu minwe yobe!” Ati asose ifi, awe aleka no mweo. 
Umukalamba wa fita umwanda umo, cilya amona icacitika, alalumba Lesa, asosa nokuti, “Cine cine uyu muntu wakaele.” 
Awe na mabumba ya bantu ayalongene kukutamba, ilyo yamona icacitika, yalabwelelamo kumwabo no bulanda, yaleyuma pa fifuba. 
Lelo bacibusa bakwe bonse, na banakashi abalemukonka ukufuma ku Galile, bena ninshi beminine akatalamukila, balemonako ifi fyonse.
Elyo paishile umuntu umo umwina Alimateya, umusumba wa mu Yudeya, ne shina lyakwe ni Yosefu. 
Ali shicilye, umuntu umusuma kabili umololoke, nao alelolela Ubufumu bwakwa Lesa. Wena tasuminishe ku mapange na kufyo abanankwe bacitile. 
Kanshi Yosefu epakuya kuli Pilato, aya lomba icitumbi cakwa Yesu. 
Ati asamune icitumbi, acipomba mu nsalu. Elyo abika icitumbi cakwa Yesu mu nindi iyo afukwile mu cilibwe, umo bashatalile ababika muntu. 
Cali bushiku bwakupekanya, ninshi ubushiku bwe Sabata bulifye mukutendeka.
Abanakashi nabo abaishile na Yesu ukufuma ku Galile, bakonka Yosefu. Bamona inindi nefyo Yosefu alalika icitumbi cakwa Yesu. 
Awe babwelulukako, balapekanya amafuta ya cena cisuma. Pakukonka Amafunde yakwa Mose, nabo pa bushiku bwe Sabata balatuusha.
Pa bushiku bwakutampa umulungu, ku macacafye, abanakashi babuulile amafuta ya cena cisuma bapekenye, baya na ku nindi. 
Basanga nabakunkulushapo icilibwe ukufuma pa nindi. 
Ilyo baingilamo, basanga icitumbi ca Mfumu Yesu tamuli. 
Awe cabapesha amano. Elyo apopene kwamoneka abaume babili bafwele insalu ishabengeshima, baiminina apo bali. 
Awe abanakashi umwenso wabekata, bainamina panshi. Elyo abaume babeba abati, “Cinshi mulefwaila umumi mu bafwa? 
Yesu muno talimo, nabuuka. Mwibukishe ifyo amwebele ilyo ali na imwe ku Galile. 
Amwebele ati, ‘Umwana wa muntu ali nokuposwa mu minwe ya bantu ababi, bakamutanika, elyo mu bushiku bwalenga shitatu, akabuuka.’ ” 
Awe abanakashi epakwibukisha amashiwi Yesu abebele. 
Cilya babweluluka ku nindi, awe baisa shimika ifi fyonse ku basole ikumi limo na umo, elyo na kuli bambi bonse. 
Na banakashi abashimike ifi ku basole, ni Maria Mandalena, Yoana, Maria nyina kwa Yakobo, elyo na banakashi bambi. 
Nomba abasole ilyo baumfwile ifi, bena baleti fyakusabailafye. Bakaana no kusumina ifyo abanakashi babebele. 
Petelo wena aima abutukila na ku nindi. Ainamina mu nindi alolesha, awe amonafye insalu bapombelemo icitumbi. Awe abwelelamo ku mushi, camupesha amano pa ficitike.
Pali ubu bwine bushiku, abasambi babili abakwa Yesu bali mukuya ku mushi umo, uo baleti Emausi. Paba cikanga imilundu cine lubali ukufuma ku Yerusalemu. 
Mu nshila balelanda pali fyonse ifyacitike. 
Kanshi ilyo balelanshanya, no kwipushanya pali ifi fyonse, Yesu umwine nao abapalama, balaya nankwe. 
Nomba amano yabo yalikupilwe, tabamwishibe nakalya. 
Yesu abepusha ati, “Bushe lyashi nshi mulelandapo ili muleenda?” Awe baiminina, na pa menso yabo palifye bulanda bulanda. 
Elyo umo ishina lyakwe ni Kilopasi amwasuka ati, “Ukuba niwe mwenifye weka mu Yerusalemu uushishibe ifintu ifyacitika muli ishi nshiku?” 
Yesu aipusha ati, “Nga fintu nshi?” Bamwasuka abati, “Ni pali Yesu umwina Nasaleti. Ku fintu alelanda nefyo alecita, alilanga pali Lesa na ku bantu bonse ukuti ni Kasesema uwamaka. 
Lelo bashimapepo bacindami, ne ntungulushi shesu, balimuposa kuli Pilato pakuti amupingwile ukufwa, asuka amutanika. 
Ifwe twaletetekela ukuti ewali nokulubula Israeli! Nomba teico ceka, lelo e bushiku bwalenga shitatu apo ifi fintu fyacitikila. 
Kwena abanakashi bamo aba mwibumba lyesu bacisa tucilimusha, ilyo bacicelela ku nindi. 
Nomba tabacisanga citumbi cakwe. Elyo babwela baisa tweba abati, bamalaika nababamonekela nababeba ukuti Yesu ali umumi. 
Elyo abanensu bamo nabo baciya ku nindi. Bayasanga fyonse ngomo abanakashi bacisosela! Nomba Yesu umwine wena tabacimumona.”
Elyo Yesu abeba ati, “Mwe mpelwamano mwe, mwafina imitima pakusumina fyonse ifyo bakasesema basosa! 
Bushe teifyo fine cali nokuba, ukuti Kristu ali nokucula, epakuti amone ukwingila mu bucindami bwakwe?” 
Elyo Yesu alabalondolwela fyonse ifyalembwa pali ena mu Malembo Yamushilo. Atampila kufyo Mose alemba, apituluka na muli bakasesema bonse.
Cilya bafika mupepi na ku mushi balungeme, Yesu ena aba nga uwalapitilila. 
Elyo balamupapata abati, “Awe ikalafye kuno na ifwe, pantu bwalaila, na kasuba kaba kukuwa.” Awe Yesu aingila, aikala nabo. 
Cilya bali pakulya, Yesu abuula umukate, aupaala, aumokaula, elyo abapeela. 
Awe amano yabo yakupuluka, baishiba Yesu. Lelo Yesu ena aongoloka, bafilwa no kumumona. 
Elyo balaebana abati, “Bushe imitima yesu tayacilacilimukila mu nda shesu, ilyo acilatulansha mu nshila, aletulondolwela na Malembo Yamushilo?”
Awe apopene baima babwelelamo ku Yerusalemu. Basanga abasole ikumi limo na umo na basambi bambi nabalongana pamo. 
Abalongene balabeba abati, “Cine cine, Imfumu naishukuka ku bafwa, naimonekela na kuli Simoni!” 
Nabo abafumine ku Emausi balabashimikila ifyacimoneka mu nshila, nefyo bacishiba Yesu ilyo amokaula umukate.
Ilyo bacili balelanda ifi, Yesu umwine aishile iminina apo bali. Abebele ati, “Umutende ube na imwe!” 
Abasambi umwenso wabekata, batiina nganshi. Bena balatontonkanya ukuti, “Cipuku tulemona.” 
Yesu abeba ati, “Ni shani imitima yafuma, mwalatwishika no kutwishika? 
Moneni ndupi na makasa yandi, ala nine wine. Njikatenimo, ndolesheni, ala icipuku tacakwata minofu na mafupa ngefi mulemona ine nkwete.” 
Cilya alanda ifi, elyo alabalanga indupi shakwe na makasa yakwe. 
Abasambi ku mulandu wakusansamukisha, cabansha ukusumina, balasungukafye. Elyo Yesu abepusha ati, “Bushe namukwatapo icakulya?” 
Elyo bamupeela icipimfya ce sabi ilyaocewa. 
Yesu abuula, alalya, ninshi nabo balemonako.
Yesu elyo alabeba ati, “Ilyo nali na imwe, nalimwebele ukuti, fyonse ifyalembwa pali ine mu Mafunde yakwa Mose, muli bakasesema na mu malumbo, fili nokufikilishiwa.” 
Elyo alenga ukuti beluke mu mano yabo bomfwe ifyalembwa mu Malembo Yamushilo. 
Alabeba ati, “Kanshi efyo calembwa ukuti, Kristu ali nokucula, elyo mu bushiku bwalenga shitatu, akabuuka ku bafwa. 
Kabili ukuti bali nokutampila mu Yerusalemu, ukuya balebila ku bantu ba mishobo yonse ifyo Kristu alefunda ukuti, bali nokulapila no kupilibuka pakubelelwa uluse ku fyabubifi fyabo. 
Imwe muli bakambone pali ifi fintu fyonse. 
Kabili nkamutumina neco Tata alaya. Kanshi imwe mushale mu musumba, mpaka ilyo mukapoka amaka ukufuma ku mulu.”
Kabili Yesu abafumishe mu musumba abasendele ku Betani. Elyo aimishe amaboko abapaala. 
Ilyo line alebapaala, awe abasha, asendwa na ku mulu. 
Awe nabo bamupakata. Elyo baima babwelela ku Yerusalemu ne nsansa ishingi. 
Inshiku shonse baleikala mwi Tempele, balelumbanya Lesa.
