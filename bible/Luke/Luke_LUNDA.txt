Antu amavulu anakwati kumudimu wakusoneka nikushimuna nsaŋu yakutena yuma yitunakuhweleli chikupu mukachi ketu netu yalala;
mwomwatulejeleluwu kudi ayinsahu amweni namesu hatachikilili nsaŋu, adiŋi akwakukalakala mudimu wezu daNzambi.
Dichi neli nami chachiwahi nikusonekeli nawa, eyi Tiyofwilu wasweja kulema, muloŋa nashinshiki dehi chakashinshi mwaya nsaŋu yejima hachuma hachuma, kufumisha hatachikilili nsaŋu;
kulonda wiluki yuma yakulejeluwu, neyi akulejeli mwalala chikupu.
Hadiŋi mwanta wawaYudeya Herodi kwadiŋi kapristu wumu, ijina dindi Zakariya, wakwizanvu daAbiya, iŋodindi wakudi anyana kaAroni, ijina dindi Elizabeta.
Mwayedi wawu adiŋi antu aloŋa kumesu aNzambi, endelaŋa mwaya nshimbi nimuyidika yaMWANTA yejima chakadi hakuyinkela muloŋa.
Hiyadiŋi namwanaku, muloŋa Elizabeta wadiŋi nshinta, mwayedi wawu asweja dehi kukula.
Chakoŋelaŋayi Zakariya mudimu windi wawupristu kumesu aNzambi, mwomwakalakelaŋa akwezanvu dindi,
mwomuchaaku chamudimu wawupristu, chakwila kapristu wukwiŋila muTembeli yaMWANTA nakwocha insensi, chiŋa yowu wakusakula nachinjikijilu chakusakula nachu hohu.
Izaza dawantu dejima dadiŋi nakulombela hanzi hampinji yakwocha insensi.
Kudi yena hikukumwekana kaŋelu kaMWANTA nemani kukameŋa kakwochela insensi, kumbadi yachikasa chachidiilu.
Zakariya chanamumoniyi hakwakama, niwoma wumukwata nikumukwata.
Kaŋelu hakumwila nindi, Eyi Zakariya, bayi wutiya womaku; kulembelela kweyi, anakutiyi, iŋodeyi Elizabeta wakakuvwela mwana weyala, wakamutumba ijina dindi neyi Yowanu.
Eyi wakazaŋalala wakatiya kuwaha; amavulu akazaŋalala hakavwalikayi muloŋa akamumona kulema kudi MWANTA.
Bayi akanwaŋa vinyu hela walwa washetanaku; wakenzala naSpiritu Wajila kufumisha hakavwalikayi.
Wakabalumuna anyana kaIsarela amavulu akatali kudi MWANTA Nzambi yawu.
 Wakayaŋahu dehi kumbidi nimuSpiritu nimuŋovu yaElija,
Zakariya hakumwila kaŋelu nindi, Chumichi nukuchiluka ŋahi? Ami niipala deyala, niŋodami nasweji dehi kukula.
Kaŋelu hakumwakula nindi, Ami yami Gabireli, nemanaŋa kumesu aNzambi; anantemeshi ninzi nihoshi neyi nikuleji nsaŋu iyi yayiwahi.
Tiya, eyi wukwikala kamama, hiwukutwesha kuhoshaku, kushika nihamba kamwekana yumiyi, muloŋa wunabuli kukuhwelela mazu ami, akalumbuluka hakakweji kawu.
Antu saŋa emenawu nakumuchiŋilila Zakariya, hiyakuhayama chadiŋi nakulabilayi muTembeli.
Chanedikiyi kutwesha kuhosha nawu nehi, kwakwinyeka namakasindi hohu, kukanwa chochikwamwena nzo-o. Eluka nikwiluka nawu namoni chuma muTembeli.
Chelili mafuku indi akoŋelaŋayi mudimu anawanini dehi, hakuya kwitala dindi.
Mafuku alondeli mumafuku owu, iŋodindi Elizabeta abaaba niivumu, hakudijinda tukweji tutanu,
nindi, Dichi chanaŋiliyi MWANTA chanenziyi nakuntala mafuku anu, amfumishi nsonyi yinatiyaŋa kudi akwetu antu.
Hakakweji kamuchitanu nakamu, owu kaŋelu Gabireli amutemesheli kudi Nzambi kumukala wamuŊaliliya wumu, ijina dawu Nazareta.
Hakwinza kudi mumbanda wumu wakadi kudimonaŋahu dehi neyala, anakumini dakumwota kudi iyala ijina dindi Yosefu, wakumutaŋa waDavidi; ijina danowu mujiki diyi Mariya.
Kaŋelu hakwiŋila mwadiŋiyi, hakumwila nindi, Kolaku, eyi anakutiyili luwi lwakubadika, MWANTA wudi naneyi; yeyi wunakooleki hakachi kawakwenu ambanda.
Yena chanatiyiyi izu odu hakwakama nankashi, hakujinoka mumuchima windi nindi anaŋimushi ŋahi?
Owu kaŋelu hakumwila nindi, Eyi Mariya, bayi wutiya womaku; wunawani wuselewa kudi Nzambi.
Tiya, wakabaaba ivumu, wakavwala mwana weyala, wakamutumba ijina dindi neyi YESU.
Yena wakekala muneni, akamutena nawu Mwana kaMukwakubadika Mwiwulu, MWANTA Nzambi wakamwinka itanda dawanta datata yindi Davidi;
wakekala mwanta wakumutaŋa waYakoba hayanyaka; wanta windi hiwamba kakumaku.
Mariya hakumwila kaŋelu nindi, Chumichi chikutwesheka ŋahi, ichi chinabuli iyala?
Kaŋelu hakumwakula nindi, Spiritu Wajila wakenza hadeyi; ŋovu jaMukwakubadika Mwiwulu jakakuzeŋamina; dichi Ona Wajila iwakavwala, akamutena nawu hiMwana kaNzambi weyala.
Tiya, nintaŋa yeyi Elizabeta niyena nawa nabaabi dehi ivumu damwana weyala muwushinakaji windi, mumbanda atenenaŋawu nawu nshinta; kakweji kanu diku kaneli dehi kamuchitanu nakamu.
Muloŋa kwosi chuma chakukaŋanyayi Nzambuku.
Mariya hakwila nindi, Tala ami kambuŋambala kaMWANTA; mwonsu muwunahoshi mumwekani kudami. Kaŋelu hakufuma kudi yena.
Wena mafuku owu Mariya hakunyamuka hakuya swayi kwiluŋa damapidi, kumukala wamuYuda wumu;
hakwiŋila mwitala daZakariya, hakumwimusha Elizabeta.
Elizabeta chanatiyiyi kwimusha kwamwimushiluwu kudi Mariya, mwana wadiŋi mwivumu dindi hakutuntoka. Elizabeta hakwinzala naSpiritu Wajila.
Hakubidika nezu daŋovu nindi, Yeyi wunakooleki hakachi kawakwenu ambanda, niwákafuma mwivumu deyi nakooleki.
Ichi chanenziyi mama yaMwanta wami kudami chinafumi hanka?
Talenu, izu diwunaŋimushi, chidineŋili mumatu ami, mwana wudi mwivumu dami hakutuntoka namuzaŋalu.
Iwu mumbanda wakuhwelela nakooleki, muloŋa yuma yanamulejuwu kudi MWANTA yakamwekana.
Mariya hakwila nindi,
Spiritu yami yinazaŋalali naNzambi Chamwinu chami.
Muloŋa yena namoni chinabula kulema ami kambuŋindi.
Muloŋa mukwaŋovu naŋilili yuma yamaneni;
Luwi lwindi lwamba kashikaŋa kumakiŋu ejima amba kamwakamaŋa.
Namwekeshi ŋovu nachikasa chindi;
Nafumishi anyanta hamatandawu awanta,
Nekutishi adiŋi nanzala nayuma yayiwahi,
Nakwashi kambuŋindi Isarela aanuki luwi lwindi,
Lwatiyililiyi Abarahama nianyanindi, mwomwakanininiyi ankakulula jetu kufumisha kunyaka.
Mariya hakushakama naElizabeta kafwampi neyi tukweji tusatu, hakufunta cheŋi kumukala wawu.
Chawaninini mafuku akusampuluka; Elizabeta hakuvwala mwana weyala.
Akwawu atuŋayi nindi kwakwihi, niantaŋa jindi, chanatiyuwu nawu MWANTA namutoŋi nankashi, hiyakuzaŋalala chimu nindi.
Chelili ifuku damuchitanu nachisatu dinashiki dehi, hiyakwinza nawu amwalamishi mwana; elili nawu amutumbi ijina datata yindi Zakariya.
Kuchinka mama yindi nindi, Nehi, mutumbenu nenu Yowanu.
Hiyakumwila nawu, Kwosi ntaŋa yeyi atumbawu dehi ijinoduku.
Hiyakumukobola tata yindi kulonda ayileji danakeŋiyi kumutumba.
Hakulomba ilola kulonda asonekuhu; hakusoneka nindi, Ijina dindi diyi Yowanu. Wejima wawu hiyakuhayama.
Kanwa kindi kajikuka nihohenohu, niidimi dindi dilamuka nikulamuka, hakuhosha mazu akumusakilila Nzambi.
Woma wuyikwata niantu ejima atuŋili mbadi oyu; yumiyi yitiyakana nimwahita ituŋa daYudeya damapidi dejima ti-li-li.
Antu ejima ayitiyili, hiyakuyisweka munyichima yawu nawu, Iwu mwana wamba kela ŋahi? Muloŋa chikasa chaMWANTA chadiŋi nayena.
Tata yindi Zakariya hakwinzala naSpiritu Wajila, hakuprofweta, nindi,
MWANTA Nzambi yaIsarela akiswilewi,
Natunyamwini dehi wamwinu waŋovu
Mwomwahosheliyi dehi kutunwa twawatuprofwetu twindi ajila kufumisha kunshankulu.
Wamwinu wakutwamwina kudi akwankunyi netu,
kulonda akatiyili ankakulula jetu luwi
 Kwokusanyika kwasanyikililiyi nkakulula yetu Abarahama;
Kulonda chakutwamwinayi kumakasa awakwankunyi netu,
 Nimukujila nimukuloŋa mafuku etu ejima.
Nineyi mwana akakwilaŋa nawu wudi Kaprofwetu kaMukwakubadika.
Kulonda chiwakayitaŋisha neyi anayanakeni dehi nyiloŋa yenu,
 naluwi lwaNzambi yetu lwawushona.
Kucha kwakutoŋekela ashakama mumwidima nimuwulelu wakufwa,
Mwana wakulili, wakwatili ŋovu muspiritu, hakwikalaŋa muchinkalampata kushika nikwifuku damumwekesheluwu kudi aIsarela.
Wena mafuku owu kudi Agusitusi Kesari hikukufuma izu dakwila nawu asoneki antu amumatuŋa ejima.
Diku kusoneka kwatachi kweliluwu hadiŋiyi Kerini nyuuli yaSiriya.
Dichi antu ejima hiyakuya nakuyisoneka, iwu hamukala windi, iwu hamukala windi.
 Yosefu niyena hakunyamuka muŊaliliya, kumukala waNazareta, hakuya muYudeya kumukala waDavidi, ijina dawu Betelemi, muloŋa wadiŋi wakwivumu damutaŋa waDavidi;
akamusoneki hamu naMariya oteliyi, henohu nakulishi dehi ivumu.
Chadiŋuwu kwenoku, mafuku akusampuluka awanina nikuwanina.
Hakuvwala wedi windi weyala, hakumuvuŋavuŋa mwihina, hakumukamika mwadiishililaŋawu ayimuna, muloŋa mwitala dawenyi mwabulili hakukama.
Kwena kwituŋodu kwadiŋi atubiŋa twawanyikoku, adiŋi mumpata nakuhemba nyikoku yawu nawufuku.
 Kaŋelu kaMWANTA hakwimana kwadiŋuwu; lubanji lwakulema kwaMWANTA hilukuyitoŋekela chejeji kwi-ndo; atiya niwoma nankashi.
Kaŋelu hakuyila nindi, Bayi mutiya womaku; tiyenu, nayileteli nsaŋu yayiwahi yamuzaŋalu wasweja, wakekala kudi antu ejima.
Muloŋa ifuku dalelu, mumukala waDavidi, munavwaliki dehi Chamwinu, diyi Kristu, Mwanta.
 Chinjikijilu chimukumwiluka nachu, mukuwana mukeki anamuvuŋavuŋi mwihina, nakami mwadiishililaŋawu ayimuna.
Kukasumuka hadi owu kaŋelu, hihadi izaza dawakwamwiwulu hiyakuhameka Nzambi,
nawu,
Chelili aŋelu anayishiyi dehi anayi dehi mwiwulu, atubiŋa hiyakudileja wumu namukwawu nawu, Tuyenu kuBetelemi katataka, tutali ichi chuma chinamwekani chanatulejuwu kudi MWANTA.
Hiyakuya lufuchi, hiyakuwana Mariya niYosefu, nimukeki nakami mwadiishililaŋawu ayimuna.
Chanachimonuwu hiyakutiyakesha nsaŋu yaniwu mwana yayilejeluwu.
Antu ejima chanatiyuwu yuma yayilejeluwu kudi atubiŋa hiyakuhayama.
Hakwila Mariya wahembeli yuma yejimiyi, hakuyitoŋashana mumuchima windi.
Atubiŋa hiyakufunta nakulemesha Nzambi, nikumuhameka nayuma yatiyiluwu niyamwenuwu yejima, mwomwayilejeluwu.
Chawaninini mafuku atanu nasatu akumwalamisha mwana, amutumbili ijina dindi nawu YESU, mwomwamutumbiluwu kudi kaŋelu helili wuchidi kanda amubaabi mwivumu.
Chawaninini mafuku akuyijilika amwaya nshimbi yaMosi, amuleteli mwana kuYerusalema kulonda kumushikija kudi MWANTA;
mwomwasonekeluwu munshimbi yaMWANTA nawu,
Akalambuli chimuna chakuketula chasonekawu munshimbi yaMWANTA,
MuYerusalema mwadiŋi muntu wumu ijina dindi Simeyona; yena muntu iwu wadiŋi waloŋa, wukweti kalemesha kakulemesha Nzambi, wadiŋi nakutalila chamba kayikundejawu aIsarela; Spiritu Wajila wadiŋi hadi yena.
Henohu amumwekeshela dehi kudi Spiritu Wajila nindi hakafwaku, kufwa chiŋa namoni dehi Kristu waMWANTA.
Hakwiŋila muTembeli chakumwendesha kudi Spiritu. Chamuleteluwu mwana Yesu kudi anvwali jindi kulonda amwili mwaya chaaku chakunshimbi,
hohenohu hakumutambula mumakasa, hakuhameka Nzambi,
nindi,
Muloŋa namoni dehi namesu ami wamwinu weyi,
Wuwunaloŋeshi dehi kumesu anyunza yejima;
 Chejeji chakutoŋekela aJentili, nilubanji lwakulema kwawantu eyi aIsarela.
Nitata yindi namama yindi hiyakuhayama yuma yatenenenuwu mwana.
Simeyona hakuyikiswila nkisu, hakumwila mama yindi Mariya nindi, Tiya, iwu mwana anamutoŋoli dehi kwikala wakudimbwisha niwakuhindwisha aIsarela amavulu; kulonda akekali chinjikijilu chakutenawu chatama.
Eŋa, mpoku yakabali yakapwika mumuchima weyeyi aweni nzwa-a, kulonda kumwekesha yitoŋojoka yajindawu antu amavulu munyichima yawu.
Hadiŋi nawa kaprofwetu wamumbanda Ana, mwana kaFwanuweli, wakumunza waAsheri; wadiŋi wasweja dehi kukula, kufuma hasumbukiliyi washakamini namfumwindi nyaka yitanu nayiyedi,
henohu wela dehi mfwila wanyaka makumi atanu nasatu nanyaka yiwana (84); hafuminaŋa muTembeluku, wafukaminaŋa niwufuku nimwaana, nakulembelela kwakujiŋujoka nanzala yakuleka kudya.
Yena mpinji oyu hakwinza, hakusakilila Nzambi, hakumushimuna kudi antu ejima adiŋi nakutalila kukuula kwamba kakuulawu Yerusalema.
Chanamanishuwu yuma yakunshimbi yaMWANTA yejima, hiyakufunta kuŊaliliya kumukala wawu awenawu kuNazareta.
 Mwana hakuya nakukula, akwata niŋovu, asweja nimaana; luwi lwaNzambi lwadiŋi hadi yena.
Anvwali jindi ayilaŋa kuYerusalema hamwaka hamwaka hachawija chaChipandakenu.
Helili nashiki dehi munyaka ikumi nayiyedi (12), hiyakukanduka kuYerusalema mwomuchaaku chachawijochu.
Chanawanishuwu mafuku owu hiyakufunta, mukwenzi Yesu hakushala muYerusalema. Anvwali jindi kuchiluka nehi,
atoŋojokeli nawu wudi muchendu. Hiyakwenda lwendu lwefuku dimu, hiyakumukeŋakeŋa hadi antaŋa jawu, nihadi akwawu adilukiluwu nawu.
Chabuliluwu kumumona, hiyakufunta cheŋi kuYerusalema nakumukeŋakeŋa.
Chimunahiti mafuku asatu hiyakumuwana muTembeli, nashakami mukachi kawankuluŋaŋa nakutiyilila nikuyihujola.
Ejima adiŋi nakumutiya ahayamini kashinshi kindi nimwakuyakulayi.
Chanamuwanuwu hiyakuhayama; mama yindi hakumwila nindi, Mwanami wunatukoŋelidi mwenimu? Nitata yeyi ninami tunakukeŋakeŋi nawushona.
Hakuyila nindi, Mwankeŋelaŋadi? Munabulilidi kwiluka nenu ami chiŋa niikalaŋa mwitala daTata yami?
Odu izu dahosheliyi nawena hidayilumbulukililuku.
Hakukunkumuka nawu, hakushika nawu kuNazareta; hakuyovwahilaŋa. Mama yindi hakusweka yuma yejimiyi mumuchima windi.
Yesu hakukula mumaana nikuchiminu, amumona nikuwaha kudi Nzambi nikudi antu.
Chanashakamiyi Kesari Tiberusi muwanta nyaka ikumi nayitanu (15), hadiŋiyi Pontusi Pilatu nyuuli yamuYudeya, hadiŋiyi Herodi mwanta wakuŊaliliya, manakwindi Fwilipu mwanta wakumpata yakuItureya naTarakonita, niLisaniyasi mwanta wakuAbileni;
hadiŋuwu aAnasi naKayafwasi muwupristu weneni, izu daNzambi hidikwinza kudi mwana kaZakariya, Yowanu, hadiŋiyi muchinkalampata.
 Yena hakwinza mumatuŋa ejima adiŋi kwakwihi naYodana, nakushimuna kujimika kwakubalumuka mumuchima kulonda kwanakena antu nshidi;
neyi chanasonekuwu mumukanda wamazu akaprofwetu Isaya nawu,
Akashikili yinekineki yejima,
Antu ejima akamoni chakayamwinawu kudi Nzambi.
Dichi yena hakuyila mazaza ayili kudi yena nakuyijimika nindi, Enu anyana katubandayula, wayilejeli kutemuka kuzuwa kwakenza hinyi?
Soŋenu nyikabu yatelela antu anabalumuki munyichima. Bayi mutachika kuhosha munyichima yenu nenu tukweti nkakulula yetu Abarahamaku. Tiyenu niyileji, nami Nzambi natweshi kutetula anyana kaAbarahama mumalolawa.
Katataka anashi dehi chizembi kunyiji yanyitondu; dichi nyitondu yejima yikubula kusoŋa nyikabu yayiwahi akayitemamu, akayinatila mukesi.
Mazaza hiyakumwihula nawu, Indi dinu chiŋa twila ŋahi?
Hakuyakula nindi, Muntu wukweti yikowelu yiyedi amwinkuhu mukwawu nabuli, niwùkweti yakudya eli mwomumu nawa.
Ansonkeshi hiyakwinza kudi yena nawu ayijimiki, hiyakumwila nawu, Eyi nkuluŋaŋa, etu tukwila ŋahi?
Hakuyila nindi, Bayi mudyaŋa yanyilami nakubadisha mwayilejawuku.
Mashidika niwena nawa hiyakumwihula nawu, Etu nawa tukwila ŋahi? Hakuyila nindi, Bayi mukabisha muntuku, hela kutwambila muntu; kuminenu dakutiya kuwaha nawulooku wenu.
Chadiŋi nakujinokawu antu, antu ejima hiyakutoŋojoka munyichima yawu nawu Yowanu kwiji diyi Kristu.
 Yowanu hakuyakula wejima wawu nindi, Chalala ami nayijimikaŋa mumenji, ilaŋa kudi nakwinza wambadika ŋovu, muya wankwabilu jindi ami kutela kuwukasununa nehi; diyi wakayijimika mudi Spiritu Wajila ninakesi.
Muchikasa chindi mudi lwalu lwakutookesha nachu mwitala dindi dakuhulila, akapompesheli tidiku munkalaŋa yindi, hakwila muzùŋu wakawocha mukesi kakájimaŋa.
Dichi hakuyishimwina antu nsaŋu yayiwahi, nikuyikundeja namazu amakwawu amavulu.
Ilaŋa Mwanta Herodi, chanamukonkololuwu kudi Yowanu hansaŋu yaHerodiya iŋodamanakwindi, niyuma yikwawu yatama yelilaŋayi Herodi yejima,
hakulunjikaku nichuma chikwawu chakumusha Yowanu mukaleya.
Chelili namanishi dehi kujimika antu ejima to-o, niYesu anamujimiki dehi, yena Yesu hakulombela, iwulu hidikwenzuluka;
 Spiritu Wajila hakuzelumukila hadi yena namujimba wudi neyi katela; mwiwulu himukufuma izu nawu, Yeyi Mwanami nakeŋa, natiyaŋa kuwaha nankashi mudeyi.
Henohu Yesu nashiki dehi kafwampi munyaka makumi asatu (30), hiyakumutoŋojoka nawu mwana kaYosefu; ankakulula jindi adiŋi iwu Heli,
iwu Matata, iwu Levi, iwu Meliki, iwu Yanayi, iwu Yosefu,
iwu Matatiyasi, iwu Amosa, iwu Nahumi, iwu Eseli, iwu Naŋayi,
iwu Mayata, iwu Matatiyasi, iwu Semeni, iwu Yoseki, iwu Yoda,
iwu Yowanani, iwu Resa, iwu Zerubabeli, iwu Sheyaleteli, iwu Neri,
iwu Meliki, iwu Adi, iwu Kosama, iwu Elimadama, iwu Eri,
iwu Yoshuwa, iwu Eliyezeri, iwu Yorimi, iwu Matata, iwu Levi,
iwu Simeyona, iwu Yudasi, iwu Yosefu, iwu Yonama, iwu Eliyakimi,
iwu Meleya, iwu Mena, iwu Matata, iwu Natani, iwu Davidi,
iwu Jesi, iwu Obedi, iwu Bowazi, iwu Salemoni, iwu Nashoni,
iwu Aminadabi, iwu Arama, iwu Hezeroni, iwu Perezi, iwu Yuda,
iwu Yakoba, iwu Isaka, iwu Abarahama, iwu Tera, iwu Nahori,
iwu Seruga, iwu Rewu, iwu Peleka, iwu Eberi, iwu Shela,
iwu Kenani, iwu Arafwasadi, iwu Shemi, iwu Nowa, iwu Lameki,
iwu Metusela, iwu Enoki, iwu Yareda, iwu Mahaleli, iwu Kenani,
iwu Enosi, iwu Seti, iwu Adama, mwana kaNzambi.
Yesu hakufuma kuYodana kwayiliyi, wenzala dehi Spiritu Wajila, hiyakumutwala kudi Spiritu muchinkalampata.
 Mafuku makumi awana (40), hiyakumutesha kudi diyabolu. Wena mafuku owu hadiili chumaku; nkumininaku hakutiya nzala.
Diyabolu hakumwila nindi, Neyi wuMwana kaNzambi, hoshaku ilolidi dibalumuki dinkendi.
Yesu hakumwakula nindi, Anasoneki nawu,
Hakumutwala hewulu, hakumuleja mawanta amunu mwishina ejima yena mpinji oyu.
Diyabolu hakumwila nindi, Nukukwinka mawantawa ejima nilubanji lwakulema kwawu, muloŋa ananyinkuwu ami; yowu muntu inakeŋi kwinka nukumwinkawu.
Dichi neyi eyi wukudifukula kudami, ejima akwikala eyi.
Yesu hakumwakula nindi, Anasoneki nawu,
Hakumutwala kuYerusalema, hakumusha hewulu daTembeli, hakumwila nindi, Neyi wuMwana kaNzambi, dinati mwishina;
muloŋa anasoneki nawu,
Akakwaka namakasawu wakenda kahuma mwendu weyi kwilola.
Yesu hakumwakula nindi, Aneli nawu,
Diyabolu chanamanishiyi kutesha kwejima, hakufuma kudi yena, nindi amoni hekwawu hakamuteshelayi.
Yesu hakufunta kuŊaliliya muŋovu yaSpiritu; mpuhu yindi hiyikutiyakana mwahita mbadi yejimoyu.
Hakutaŋisha mumashikolawu, hiyakumuhamekaŋa kudi antu ejima.
Hakwinza kuNazareta kwamuleleleluwu; hakwiŋila mushikola hefuku daSabata neyi chelilaŋayi dikalu, hakwimana nakutaŋa.
Hiyakumwinka mukanda wakaprofwetu Isaya. Hakubakula mukanda, hakuwana hanasonekuwu nawu,
 Spiritu waMWANTA wudi hadami,
Nishimuni mwaka waMWANTA wunawahi dehi.
Hakuvuŋa mukanda, hakumwinkawu cheŋi mukwakuwimena, hakushakama; antu ejima adiŋi mushikola hiyakumuhuŋunwina mesu, hiyakumushinshika swi-i.
Hakutachika kuyila nindi, Nsaŋu iyi yasonekeluwu yinalumbuluki kumatu enu lelu.
Antu ejima hiyakumwiteja, hiyakuhayama mazu amawahi afumini kukanwa kindi; hiyakwila nawu, Hidiyi mwana kaYosefuku?
Hakuyila nindi, Keŋa muntili chishimu chakwila nenu, Eyi chimbuki, duuki eyi aweni. Yejima yitunatiyi yiwuneli kuKaperinamu, yili nikunu kwiluŋa deyeyi aweni nawa.
Hakuyila nindi, Nukuyileja chalala nami, kwosi kaprofwetu etejaŋawu mwiluŋa dindi yomwenuku.
Mwalala nukuyileja nami hanyaka yadiŋiyi Elija, hákwatiluwu nvula nyaka yisatu natukweji tutanu nakamu, háholokeli nzala yeneni mwituŋa dejima, muIsarela, mwadiŋi ambanda amfwila amavulu.
Ilaŋa hiyatemesheli Elija kudi wenaku, chiŋa kuZarefwati hohu, mwituŋa daSidoni, kudi mumbanda wamfwila.
Nihadiŋi kaprofwetu Elisha, muIsarela mwadiŋi akwambumba amavulu, hosi atookesheluwuku chiŋa kaSiriya Nayamani hohu.
Ejima adiŋi mushikola chanatiyuwu ochu, nyichima yawu yisweja nikuzuwa;
avwavumoka nikuvwavumoka, hiyakumushinjeka nawu afumi mumukala; hiyakumutwala kumukumu wampidi yatuŋiluwu mukala wawu, kulonda amukunwinuku.
Yena hakuhanuka mukachi kawu, hakudiyila kwindi.
Hakukunkumuka kuKaperinamu, mukala wakuŊaliliya. Hakutaŋisha haSabata.
 Hiyakuhayama kutaŋisha kwindi, muloŋa mazu indi adiŋi nawanta.
Mushikola mwadiŋi muntu wukweti spiritu wandemoni wazonda, hakubilela nezu daŋovu,
nindi, Aka! Eyi Yesu wakuNazareta, tudi neyi nansaŋwinyi? Wunenzi dehi nakutukisaŋana, tahindi? Nakwiluki yeyi Mukwakujila wambala waNzambi.
Yesu hakumuhoshola nindi, Mwenaku, fumaku mudi yena. Ndemoni amunata ninowu muntu mukachi kawu, afuma nimudi yena, nikumukatisha nehi.
Antu ejima hiyakuhayama, hiyakuhosha muntu namukwawu nawu, Iku hikuhosha kwamuchidinyi? Hakuleja aspiritu azonda nawanta niŋovu, hiyakufuma mudi antu.
Mpuhu yindi yitiyakana nikwejima ti-li-li.
Hakunyamuka, hakufuma mushikola, hakwiŋila mwitala daShimona. MukuwaShimona wadiŋi wakata mashika aweni, hiyakumulembelela nawu amuuki.
Hakwimana kwadiŋiyi yena, hakuhoshola mashika, amufuma nikumufuma; hohenohu yohinduka nikuhinduka, hakuyikalakela.
Chelili itaŋwa hidikuya nakuhuma, ejima adiŋi nawakwawu akata nyisoŋu yeŋi nayeŋi, hiyakumuletelawu; hakuyinaŋika makasindi wejima wawu, hakuyuuka.
Andemoni niwena hiyakufuma mudi antu amavulu nakukaloka nawu, Yeyi Mwana kaNzambi. Hakuyihoshola, hayitejeli kuhoshaku, muloŋa amwilukili nawu diyi Kristu.
Chikunachi, hakwidika hakuya kwakankawindi, mazaza awantu hiyakumukeŋakeŋa. Chanamuwanuwu, hiyakukeŋa nawu amwimiki abuli kufuma kudi wena.
Yena hakuyila nindi, Chiŋa nishimwina nsaŋu yayiwahi yawanta waNzambi nikunyikala yikwawu yinashali nawa; muloŋa dichi chantemesheleluwu.
Hakushimunaŋa mumashikola amuŊaliliya.
Chelili izaza dawantu hidikudishinjekela hadi yena nawu atiyi izu daNzambi, yena wadiŋi wemana kwijiya daGenesareta.
Hakumona maatu ayedi anayikuŋiki kuchikumu chejiya; ayibinda yanshi anafumumu dehi, adi nakukosa tuleŋi twawu.
Hakwiŋila muwatu waShimona, hakumwila nindi swijaku kwakulehi chanti nachikumu. Hakushakama, hakutaŋisha mazaza awantu mwenomu muwatu.
Chanakumishiyi kuhosha, hakumwila Shimona nindi, Swijenu kwakunama, mulalumuni tuleŋi twenu, mukwati inshi.
Shimona hakumwakula nindi, Mwanta, tunakabakani wufuku wejima, kabakane-e, kukwata nehi, ilaŋa ichi chiwunahosheyi nukukumina dakulalumuna tuleŋi.
Chaneluwu mwenimu, apompeshelelumu ilembu danshi dadeni; nituleŋi twawu hitukukeŋa kuketuka.
Hiyakuyikobola akwawu ayibinda nawu adiŋi muwatu wukwawu, nawu enzi ayikwashuku. Hiyakwinza, hiyakwinzesha maatu ejima ayedi, hiyakukeŋa nikujiya.
Shimona Petulu chanachimoniyi, hakudinata kumanuŋu aYesu nindi, Mwanta, afumi mwani kudami, muloŋa ami nimukwanshidi.
Muloŋa niyena ninowu akwawu adiŋiyi nawu ahayamini anshi akwatiluwu kuvula;
akwawu ayibinda nayena Shimona, wowu anyana kaZebedewu aYakoba naYowanu, ahayamini. Yesu hakumwila Shimona nindi, Bayi wutiya womaku; kufumisha hanu wukwikala chibinda chawantu.
Chanashikijuwu maatu awu kuchikumu, hiyakushiya yuma yejima hiyakumulondela.
Chadiŋiyi mumukala weneni wumu, kutala iyala wumu wazemoka dehi namusoŋu wambumba; yenowu chanamumoniyi Yesu, hakudinata chamesu heseki, hakumulembelela nindi, Mwanta, neyi wuneteji, wukutwesha kuntookesha.
Yesu hakwolola chikasa chindi, hakumukunka nindi, Neteji, tookaku. Hohenohu musoŋu windi wambumba wumufuma nikumufuma.
Yesu hakumukonkomwena naŋovu nindi, Bayi wulejamu muntuku; yaku wudimwekeshi kudi kapristu, wakamwinki mulambu wakuditookesha nachu wayilejeluwu kudi Mosi, kulonda wikali wunsahu kudi wena.
 Mpuhu yindi yisweja nikutiyakana; mazaza amaneni hiyakupompela kudi yena amutiyi, ayuuki yikatu yawu.
Yena hakuwombolokela kwiluŋa dakankawindi nakulombela.
Ifuku dimu wadiŋi nakutaŋisha; kwashakamini aFwarisewu niankuluŋaŋa janshimbi, anafumi kunyikala yakuŊaliliya yejima, nikuYudeya, nikuYerusalema; ŋovu yaMWANTA yakuyuuka yadiŋi kwoku.
Kutala amayala hiyakuleta mukwakalepa hachikaŋa, hiyakukeŋa nawu amwiŋiji amukamiki kumesu indi.
Chanakaŋanyuwu kumona hawiŋijilu nansaŋu yezaza dadiŋuku, hiyakukandama hewulu detala, hiyakumuhanwisha hamateya nakumuzelumuna mukachi kawu hachikaŋa chindi, ashiki kumesu aYesu.
Yesu chanamoniyi kukuhwelela kwawu hakwila nindi, Eyi iyala, anakwanakeni nshidi jeyi.
Ansoneki nawaFwarisewu hiyakutachika kudihujola nawu, Yeniwu wudi nakutuka Nzambi hinyi? Natweshi kwanakena nshidi hinyi? HiNzambi hohuku?
Yesu welukili mwadiŋi nakudihujolawu, hakuyakula nindi, Mukudihujoleladi munyichima yenu?
Chaswayi kumwila muntu nami, Anakwanakeni nshidi jeyi, tahindi chaswayi kumwila nami, Hindukaku, wendi?
Kulonda mwiluki nenu Mwana kaMuntu wukweti wanta wakwanakena nshidi hanu hamaseki; hakumwila mukwakalepa nindi, Nakwili nami hindukaku, wunyamuni chikaŋa cheyi, wuyi kwitala deyi.
Hohenohu yonyamuka nikunyamuka kumesu awu wejima wawu, hakunona niniyi yakaminiyi, hakuya nikwitala dindi nakuhameka Nzambi.
Antu ejima hiyakuhayama, hiyakutiya woma nankashi nawu, Lelu tunamoni yuma yacheŋi.
Kulondela hayumiyi, Yesu hakuya munjila, hakumona nsonkeshi wumu, ijina dindi Levi, nashakami kwakutambwila nyombu; hakumwila nindi, Nlondaŋa.
Yena hakushiya yuma yejima, hakunyamuka, hakumulondela.
Levi hakumutelekela chawija cheneni mwitala dindi; himukwikala izaza dawansonkeshi deneni, niantu amakwawu ashakaminuwu nawu nakudya.
AFwarisewu nawansoneki jawu hiyakutobela atumbanji twindi nawu, Mwadiilaŋadi nakunwa nawansonkeshi niakwanshidi?
Yesu hakuyakula nindi, Akola hiyakeŋakeŋaŋa chimbukuku, chiŋa akata.
Hinenzi nakutambika aloŋaku, nenzi nakutambika akwanshidi abalumuki munyichima.
Hiyakumwila nawu, Atumbanji twaYowanu asweja kujiŋujoka nakuleka kudya nikulembelela; niatumbanji twawaFwarisewu hamu; hakwila atumbanji tweyeyi, kwakudya hohu nakunwa.
Yesu hakuyila nindi, Amayala adi nakalemba akutwesha ŋahi kuleka kudya hachiduwu nakalemba?
Mafuku akenza akafumishawu kalemba kudi wena, dihu hakajiŋujokaŋawu nakuleka kudya.
Hakuyitila chishimu nindi, Kwosi muntu wukutabula chitabu kuchikowelu chachiha achisha kuchikowelu chachikuluku. Neyi wukwila chochochu, wukutabula nichachiha nichachikulu, chitabu chikufuma kuchikowelu chachiha hichikuya mumu nachachikuluku.
Kwosi muntu wukuloŋa vinyu yayiha mwipakumuna dayitembi yayikuluku. Neyi wukwila chochochu, vinyu yikubusa yitembi, nivinyu yayeni yikumwaŋala, niyitembi yikufwila kumu.
Vinyu yayiha chiŋa ayiloŋa mwipakumuna dayitembi yayiha.
Kwosi muntu wukwila nanwi dehi vinyu yayikulu akeŋa yayihaku; nindi, Yayikulu diyi yayiwahi.
HaSabata yimu wadiŋi nakuhita mumaha atidiku; atumbanji twindi hiyakukotola nyitu yatidiku, hiyakuchikita mumakasawu, hiyakudya.
AFwarisewu amakwawu hiyakwila nawu, Mudi nakwililadi chuma chajila kwila haSabata?
Yesu hakuyakula nindi, Himunataŋi cheliliyi Davidi, hatiyiliyi nzala hamu nanowu adiŋiyi nawuku, tahindi?
Heŋililiyi mwitala daNzambi, hakutambula mankendi akutenteka kumesu aNzambi, hakudya, hakwinkaku ninawa adiŋiyi nawu, adiŋi ajila, akudya chiŋa atupristu hohu.
Hakuyila nindi, Mwana kaMuntu diyi Mwanta waSabata.
HaSabata yacheŋi nawa, hakwiŋila mushikola nakutaŋisha; mwadiŋi muntu wakalepa wachikasa chachidiilu.
Ansoneki nawaFwarisewu hiyakumutala, amoni neyi wukuuka haSabata, kulonda amoni hakumwinkela muloŋa.
Yena welukili yitoŋojoka yawu; hakumwila owu muntu wachikasa chakalepa nindi, Nyamukaku, wimani mukachi. Yena hakunyamuka, hakwimana mukachi.
Yesu hakuyila nindi, Nayihuli nami, haSabata chaloŋa kwila chachiwahi, tahindi kwila chatama? kuhandisha muntu, tahindi kumujaha?
Hakuyitala wejima wawu kwi-ndo, hakumwila owu muntu nindi, Ololaku chikasa cheyi. Olola nikwolola, chikasa chindi chikola nikukola.
Wena asweja nikuzuwa, hiyakutiyaŋana muntu namukwawu mwakamukoŋawu Yesu.
Wena mafuku owu hakuya hampidi nakulombela, hakuchiisha nakulombela kudi Nzambi wufuku wejima.
Chikunachi hakutambika atumbanji twindi, hakutondahu ikumi nayedi (12), hakuyitumba nindi apostolu.
Shimona hakumutumba ijina dikwawu nindi Petulu, namanakwindi Anderi, Yakoba naYowanu, Fwilipu naBatolomewu,
Matewu naTomasi, Yakoba mwana kaAlafwewu naShimona atenaŋawu nawu kaZeloti,
niYuda waYakoba, niYudasi Isakaroti diyi wamufukejeli.
Hakukunkumuka nawu, hakwimana hesekana nezaza dawatumbanji twindi dadeni; niantu amavulu nankashi afumafumini mwahita Yudeya yejima, nikuYerusalema, nikuchikumu chakaluŋalwiji chakuTira naSidoni, enjili nakumutiya kulonda akayuuki ninyisoŋu yawu.
Hakuuka ákabishilaŋawu kudi aspiritu azonda.
Izaza dejima hidikukeŋaŋa yowu kumukunka hohu; muloŋa mudi yena mwedikilaŋa ŋovu yakuuka wejima wawu.
Yena hakufumbula mesu indi hadi atumbanji twindi, hakuyila nindi:
Munakooleki enu mudi nakutiya nzala katataka, muloŋa mwakekuta.
Munakooleki chakuyihelawu kudi antu, nichakuyikinjikawu, nichakuyisawulawu, nichakuyitenawu nawu mwatama kukoola Mwana kaMuntu.
 Kazaŋalalenu dena ifuku odu, nikukiloka chikupu. Tiyenu, amba kayinka wulooku weneni mwiwulu, muloŋa dichi chayililuwu atuprofwetu kudi ankakulula.
Oyi yihuŋu yimwamba kamona enu mwaheta! muloŋa anayikundeji dehi.
Oyi nzala yimwamba katiya enu munekuti katataka!
Oyi yihuŋu yimwamba kamonenu adi nakuhamekawu kudi antu ejima! muloŋa dichi chahamekeluwu atuprofwetu akutwamba kudi ankakulula.
Ilaŋa enu mudi nakutiya, nukuyileja nami keŋenu ayilumbu jenu, koŋenu chachiwahi antu akuyihela.
Antu akuyishiŋa yikiswilenu nkisu; ákuyikoŋa chatama yilombelelenu.
Muntu wukukweta kwikidi dimu, mwinki nidikwawu nawa; muntu wukukutambula chikowelu cheyi, atambuli nikahuma keyi nawa.
 Yinkenuŋa antu ejima akuyilomba; muntu wukunona yuma yeyi, bayi wakamwihulayi nawa cheŋuku.
Mwomumukukeŋa antu kuyililenu ninenu nawa yililenu wena chochimu.
Neyi mukukeŋa áyikeŋenu hohu, akuyihamekela hadihi? Hela akwanshidi akeŋaŋa ayikeŋa nawa.
Neyi mukwilaŋa chachiwahi awa akuyilenu chachiwahi hohu, akuyihamekela hadihi? Dichi chelaŋawu niakwanshidi.
Neyi mukusondamishaŋa antu nakuchiŋeja nenu akayifuntishila cheŋi, akuyihamekela hadihi? Hela akwanshidi asondamishaŋa akwawu akwanshidi, atambuli cheŋi yayinkeluwu.
Ilaŋa keŋenu ayilumbu jenu, ilenuŋa chachiwahi, sondamishenuŋa chakadi kwakama; wulooku wenu wakatoha, mwakekala nianyana kaMukwakubadika; muloŋa yena watiyilaŋa luwi niantu abulaŋa kusakilila, niatama.
Ikalenu akwaluwi neyi chekalayi Tata yenu mukwaluwi.
 Bayi musompeshaŋa akwenuku, kulonda ninenu akabuli kuyisompesha. Bayi mutanyishaŋa akwenuku, kulonda ninenu nawa akabuli kuyitanyisha. Anakenenuŋa akwenu, kulonda akayanakeni ninenu nawa.
Inkenuŋa, kulonda ninenu nawa akayinki; chesekelu chakushikija chakunyikumuna, chenda chisumpoka, akayinki muwutambwilu wenu. Muloŋa chesekelu chimukuyesekela akwenu, dichi chakayesekelawu ninenu nawa.
Hakuyitila nawa chishimu nindi, Mputamesu wukutwesha kulombola mukwawu mputamesu, tahindi? Mwayedi wawu hiyakukulukila mwibukuku?
 Kambanji habadikaŋa nkuluŋaŋa yinduku; ilaŋa muntu himuntu neyi nadizi dehi, wukwesekana nankuluŋaŋa yindi.
Wukutaliladi kachibalu kanalakumukili mudisu damanakweyi, hakwila ipulaŋa didi mudisu deyeyi aweni hiwunadilukuku?
Indi eyi wukutwesha kumwila manakweyi ŋahi neyi, Eyi manakwami, tali nikutumbuli kachibalu kanalakumukili mudisu deyi; hakwila ipulaŋa didi mudisu deyeyi aweni hiwunadilukuku? Eyi mfwikiji, sambilaku kufumisha ipulaŋa didi mudisu deyeyi aweni, mwaka winzi wumoni kutumbula chachiwahi kachibalu kanalakumukili mudisu damanakweyi.
Hikwekala mutondu wawuwahi wasoŋaŋa nyikabu yatamaku; hela mutondu watama hiwasoŋaŋa nawa nyikabu yayiwahuku.
Muloŋa nyitondu yejima ayilukilaŋa kwokunyikabu yayu, iwu nanyikabu yawu, iwu nanyikabu yawu. Antu hiyakumunaŋa mawundu achikuyu kunyiŋaku; hiyakumunaŋa nyikabu yavinyu kuchikwataku.
Muntu wamuwahi wukwidisha nawa yuma yayiwahi yaswekayi mumuchima windi; muntu watama wukwidisha nawa yoyuma yatama, muloŋa kanwa kindi kahoshaŋa yoyuma yalumbama mumuchima.
Mwantenenaŋadi nenu, Mwanta, Mwanta; hakwila yuma yinahoshaŋa himwayilaŋaku?
Ejima akwinza nakutiya mazu inahoshaŋa, hiyakwilamu, tiyenu niyileji anafwanuwu.
Anafwani neyi muntu watuŋili itala, wapundili chakunama, hakusha chikuku helola. Chenjili dibaji, cheji hichikweta hetalodu, hichatwesheli kudinyinkeshaku, muloŋa adituŋilili helola.
Hakwila wátiyaŋa chakadi kwilamu, nafwani neyi muntu watuŋili itala hamaseki chakadi kwala chikuku. Cheji chichineti italodu, hohenohu dihumuka nikuhumuka buvu; kuhumuka kwetalodu kwaswejeli kutoha.
Chelili nakumishi dehi kuhosha yihosha yindi yejima kumatu awantu, hakuya muKaperinamu.
Mukulumpi wamashidika wumu wadiŋi nanduŋu yindi aswejeliyi kukeŋayi nankashi, wakatili hakukeŋa kufwa.
Chanatiyiyi mpuhu yaYesu, hakumutemeshela akulumpi jawaYudeya, kulonda enzi nakuhandisha nduŋu yindi.
Wena chanashikuwu kudi Yesu, hiyakumulembelela nankashi nawu, Himuntu watela kumwilila chumichi kudeyi;
muloŋa wakeŋa munza wetu, diyi nawa watutuŋilili shikola yetu.
Yesu hakuya nawu. Chanashikiyi kwakwihi netala, owu mukulumpi wamashidika hakutemeshaku amabwambu jindi akamwili nawu, Eyi Mwanta, bayi wudikabakeshaku, muloŋa ami hinimuntu wakutela kwiŋileyi mwitala damuku.
Dichi chinabuli kwinza ami aweni kudeyi, nadimoni nami ami hinimuntu wakutela kwinza kudeyuku; dichi ahoshi mwani kwezu hohu, mukwenzi wami wukukola.
Muloŋa ninami nawa nimuntu nikweti anyanta jami, hela ami aweni nikweti mashidika aŋovwahilaŋa. Nelaŋa iwu nami, Yaŋa; hakuya. Mukwawu nami, Inzaŋa; hakwinza. Nduŋu yami nami, Ilaku chumichi; hakuchila.
Yesu chanatiyiyi yumiyi hakumuhayama, hakushetumuka, hakwila izaza dadiŋi nakumulondela nindi, Nayileji nami, kanda nimonaŋahu dehi kukuhwelela kwasweja chikumahichuku, chalala hela muIsarela mwamweni.
Owu atemesheluwu, chanafuntuwu kwitala, hiyakuwana owu nduŋu nakoli dehi.
Chihanalehi chanti, hakuya kumukala wumu ijina dawu Nena; wayili niatumbanji twindi, niizaza deneni.
Chanashikiyi kwakwihi nachisu chamukala, kutala anatembeki mufu, himwana weyala wasemuka kankawindi, mama yindi wadiŋi mfwila nawa; hiyakumutwalaku kudi antu amavulu ahamukalowu.
Mwanta chanamumoniyi, hakumutiyila wushona, hakumwila nindi, Bayi wudilaku.
Hakuswila kwakwihi hakukunka kumutembu; átembekeli hiyakwimana ku-ka. Hakwila nindi, Eyi mukwenzi, nakwili nami hindukaku.
Owu wafwili ashakama nikushakama, atachika nikuhosha; hakumwinkayi mama yindi.
Woma wuyikwata niwejima wawu; hiyakumuhameka Nzambi nawu, Mukachi ketu munamwekani dehi kaprofwetu muneni. Cheŋi nawa nawu, Nzambi nenzi dehi nakutala antu indi.
Mpuhu yindi yitiyakana nimwahita Yudeya yejima, nikumutamba wejimowu.
Atumbanji twaYowanu hiyakumuleja Yowanu yuma yejimiyi.
Yowanu hakutambika atumbanji twindi ayedi, hakuyitemesha kudi Mwanta amwihuli nawu, Eyi yeyi elaŋawu nawu wakenza, tahindi tutalili wacheŋi?
Wenowu amayala chanashikuwu kudi Yesu, hiyakumwila nawu, Yowanu Njimiki natutemeshi nakukwihuleyi nindi, Yeyi elaŋawu nawu wakenza, tahindi tutalili wacheŋi?
Yena mpinji oyu hakukolesha niantu amavulu adiŋi nanyisoŋu, niadiŋi nayipupu, niadiŋi nawaspiritu atama, hakutonesha niamputamesu amavulu.
Yesu hakuyakula nindi, Yenu mwakamuleji Yowanu yuma yimunamoni niniyi yimunatiyi; amputamesu hiyakutona, akwakubalakata hiyakwenda chachiwahi, akwambumba hiyakutooka, ajika matu hiyakutiya, afu hiyakuyisaŋula, atuzweŋi hiyakuyishimwina nsaŋu yayiwahi.
Muntu nabuli kumona mudami nsaŋu yakumudimbwisha nakooleki.
Chineli antemesha jaYowanu anayi dehi, hakutachika kuhosha namazaza awantu nsaŋu yaYowanu nindi, Mwayili nakutaladi muchinkalampata? Iteti datepokaŋa nampepela, tahindi?
Mwayili nenu mwakamonidi? Muntu navwali mahina amawahi, tahindi? Ávwalaŋa yawanta, áluŋaŋa, wowu ekalaŋa muyipaŋu yawanyanta ankanu.
Mwayili nenu mwakamonidi? Kaprofwetu, tahindi? Eŋa, nayileji nami hikaprofwetu wabadika nankashi atuprofwetu ejima.
Diyi yeniwu asonekeluwu nawu,
Tiyenu niyileji, ánavwaliki kudi ambanda, hosi niwumu wamubadika Yowanuku; ilaŋa muntu nakehi muwanta waNzambi namubadiki yena.
Chanachitiyuwu, antu ejima niansonkeshi ajimikawu dehi nachijimikilu chaYowanu, hiyakumwiteja Nzambi nawu waloŋa.
Hakwila aFwarisewu nawakwanshimbi, chalekeluwu kuyijimika kudi Yowanu, alekeli mpúŋa yayifuukwililuwu kudi Nzambi.
Yena nindi, Awa antu achisakichi nukuyifwikija neyi anyi? Anafwani neyi anyi?
Anafwani neyi atwansi ashakama kuwulandilu akuditambeka nawu,
Muloŋa Yowanu Njimiki nenzi chakadi kudya mankendi, hela kunwa vinyu, enu nenu wukweti ndemoni.
Mwana kaMuntu nenzi nakudya nakunwa, enu nenu, Talenu, muntu wafwa hakudya, wanwaŋa vinyu, ibwambu dawansonkeshi nawakwanshidi.
Dichi maana amuyiŋishaŋa nawanyanindi ejima.
KaFwarisewu wumu wamwilili Yesu nindi enzi nakudya kwitala dindi. Yesu hakwiŋila mwitala danowu kaFwarisewu, hakushakama nakudya.
Kumukalowu kwadiŋi mumbanda mukwanshidi, chelukiliyi nindi Yesu nashakami nakudya mwitala dakaFwarisewu, hakuleta manji evumba dadiwahi amuchipunda chelola dalubanji.
Hakwimana kunyima nakudila kumadatilu aYesu, hakuwelesha madatilu aYesu namadilu indi, hakuyikombola nansuki jindi, hakupwepujola kumadatilu indi, hakuyiwayisha wenowu manji.
Chanachimoniyi owu kaFwarisewu wamutambikili kwitala dindi, hakuhosha mumuchima windi nindi, Iwu neyi hikaprofwetu, mutenowu neluki chadiyi iwu mumbanda mukwanshidi namukunki.
Yesu hakumwakula nindi, Eyi Shimona, nidi nakadizu kakuhosha naneyi. Yena nindi, Hoshaŋa Nkuluŋaŋa.
Nindi, Kwadiŋi akwanyikudi ayedi adiili yambala yamukwakusondamisha wumu; iwu wadiili mukudi wankulakaji jitanu (500) jamali, mukwawu wamakumi atanu (50).
Mwayedi wawu chanakaŋanyuwu jakufuta, hakuyanakena tuhu kwindi. Wukubadika kumukeŋa nankashi wumwodihi?
Shimona hakumwakula nindi, Natoŋojoki nami owu aanakeneniyi yayivulu. Yesu hakumwila nindi, Wunahoshi mwalala.
Hakushetumukila kwadiŋi owu mumbanda, hakumwila Shimona nindi, Wunamoni iwu mumbanda? Ami neŋili mwitala deyi, eyi kunyinka menji akunwelesha kunyendu yami nehi, hakwila iwu mumbanda naweleshi madatilu ami namadilu indi, nayikomboli nansuki jindi.
Eyi kumpwepujola nehi, hakwila iwu mumbanda, kufumisha hineŋila hanaleki kupwepujola kumadatilu amuku.
Eyi kunwayisha manji kumutu wami nehi, hakwila iwu mumbanda nawayishi madatilu ami manji evumba dadiwahi.
Dichi nukukuleja nami nshidi jindi jajivulu anamwanakeniju; dihu hanafumi kunkeŋa nankashi. Hakwila muntu anaanakenuwu yantesha, wukukeŋa nawa chantesha.
Hakumwila owu mumbanda nindi, Nshidi jeyi anajanakeni.
Antu ashakamini nakudya, hiyakutachika kuhosha munyichima yawu nawu, Iwu muntu wukwanakena nshidi, diyinyi?
Yena hakumwila owu mumbanda nindi, Kukuhwelela kweyi kunakwamwini dehi; yaŋa nakuwunda.
Chihanalehi chanti, Yesu hakuya nakuhitahita nimunyikala yamaneni nimunyikala yanyanya, hakuyishimwina nikuyitwela nsaŋu yayiwahi yawanta waNzambi, hamu nekumi nayedi (12),
 niambanda amakwawu okayi dehi aspiritu atama, niyikatu; Mariya atenaŋawu nawu Mandaleni, mwafumini andemoni atanu nayedi;
niYowana iŋodaChuza nhembi yaHerodi, niSuzana, niakwawu amavulu adiŋi nakumukalakela namahetawu.
Chikunapompi izaza dadeni, niantu amunyikala yamaneni ejima chanapompeluwu kudi yena, hakuyitila chishimu, nindi,
Mukwakukuwa wayili nakukuwa mbutu yindi. Chakuwiliyi, yikwawu yaholokeleli kunsa yanjila, hiyakuyidata nanyendu, hiyakuyidya kudi atuda ahaluzwizu.
Yikwawu yaholokeleli hamalola, chiyinabaluki hohenohu yuma nikuuma, muloŋa yabulili menji.
Yikwawu yaholokeleli munyiŋa, nyiŋa hiyikukulila hamu nambutu, hiyikuyijika.
Yikwawu yaholokeleli hamaseki amawahi, hiyikukula hiyikusoŋa, yadiŋi ihebi dimu hiyikwikala nkulakaji (100). Chanahoshiyi yumiyi hakubidika nindi, Yowu wukweti matu akutiya atiyi.
Atumbanji twindi hiyakumwihula mwaya chishimu ichi.
Yena hakuyila nindi, Enu anayiteji kwiluka nsaŋu jawanta waNzambi jajindawu, hakwila kudi acheŋi yidi muyishimu hohu, kulonda
Dichi tiyenu mwaya chishimu ichi. Mbutu hiizu daNzambi.
Yákunsa yanjila wowu antu akwila chakuyitiyawu, diyabolu hakwinza nakuhukula mazu munyichima yawu, akenda kukuhwelela hiyakwamwinewa.
Yáhamalola, wowu antu akwila chakuyitiyawu, hiyakutambula izu namuzaŋalu; wena muji nehi, akwitiya kampinji kanti, chakamonawu yuma yakuyeseka, hiyakusenukamu.
Yáholokeleli munyiŋa, wowu antu akwila chakutiyawu, hiyakudiyila kwawu; kwakama, nimaheta, nikutiya kuwaha nayuma yawumi wunu, hiyikuyijika, kusoŋa chalala nehi.
Yáhamaseki amawahi, wowu antu atiyaŋa izu namuchima wawu wawuwahi walumbuluka, hiyakudikwata naŋovu, hiyakusoŋa nikutatakenamu chikupu.
Muntu habutulaŋa inoŋu adisweka mwihebi hela muchaliluku, wadishaŋa hawimenu kulonda antu akwiŋila mwitala akamoni to-o.
Muloŋa hikwekala chuma chabutaŋawu chikubula kumwekana hatookaku; hela chuma chakujinda chikubula kutiyakanaku, chikwidika hatooka.
Dichi babelenu chimukutiya; muloŋa muntu wukweti diyi akwinkawu; muntu wabula, akamutambula aka kanamoniyi nindi wudi naku.
Kudi yena hikukwinza mama yindi nawanakwindi, hiyakukaŋanya kushika kudi yena naluntu lwadiŋuku.
Hiyakumuleja nawu, Mama yeyi nawanakweyi anemani hanzi, anakukeŋi.
Hakuyakula nindi, Mama yami nawanakwami wowawa akutiya izu daNzambi hiyakwilamu.
Wena mafuku owu, ifuku dimu hakwiŋila muwatu wumu, niyomweni niatumbanji twindi. Hakuyila nindi, Tuzambukenu kwishinadi dejiya; ashinjika niwatu.
Chadiŋi nakuyendeshawu kudi mpepela yena aya nimutulu; hejiya hihakukunka mpepela yasweja ŋovu, watu hiwukuya nakwinzala menji, hiyakukeŋa kufwa.
Hiyakwinza nakumuhindwisha nawu, Mwanta, Mwanta, tunafwi! Hakuhinduka, hakuhoshola mpepela nimenji adiŋi nakubwankaŋila, amwena ninzo-o, kúwunda nibe-te-te-e.
Hakuyila nindi, Kukuhwelela kwenu kwokudihi? Atiya niwoma, hiyakudihayamina, hiyakudila wumu namukwawu nawu, Yeniwu akwovwahilawu kudi mpepela nimenji hinyi?
Ashika nikwituŋa dawaGeraseni, domba mesu kuŊaliliya.
Chanafumiyi muwatu, hiyakumubulakana kudi iyala wudi nakufuma mumukalowu, wukweti andemoni; halekeliyi kuvwala mahina hela kushakama mwitala haleha dehi chacheni, chiŋa kushakama kumajamu hohu.
Chanamumoniyi Yesu, hakukaluka, hakudinata kumesu indi, hakubidika naŋovu, nindi, Nikweti nsaŋwinyi naneyi Yesu Mwana kaNzambi Mukwakubadika? Nalembi, bayi wunkabishaku.
Muloŋa henohu wamwila dehi yenowu spiritu wazonda nindi fumaku mudi muntu. Muloŋa wamukwatilaŋa kakavulu; wadiŋi muntu wakuhemba kudi akwawu hohu, wakukasa namaleŋi nimpompa jayikuŋu; chakukotolayi yena yumoyu, hiyakumupwapwila mumasaŋa kudi ndemoni.
Yesu hakumwihula nindi, Ijina deyi yeyinyi? Nindi, Yami Mazaza; muloŋa mudi yena mweŋila andemoni amavulu.
Hiyakumulembelela nawu, Bayi wutuhaŋila mwikelaku.
Kwenoku kwadiŋi izanvu dawaŋulu adiŋi nakudiila hampidi, hiyakumulembelela nawu ayiteji kwiŋila mudi aŋulu. Hakuyiteja.
Andemoni afuma nimudi muntu, eŋila nimudi aŋulu; izanvu dawaŋulu danduka nikwanduka, hidikuya mwakunkumuka nankashi, nimwijiya chu-u, afwa nimumenji.
Áyidiishilaŋa chanachimonuwu, hiyakutemuka, hiyakuya nakuleja antu adiŋi mumukala niluŋodu.
Hiyakuya nawu atali chuma chinamwekani; chanenzuwu kudi Yesu, hiyakuwana owu muntu múnafumi andemoni, nashakami dehi kunyendu yaYesu, navwali chachiwahi, maanindi anamufuntili dehi; atiya niwoma.
Antu achimweni hiyakuleja akwawu chanamukoleshuwu owu wadiŋilaŋa nandemoni.
Antu adiŋi kumutamba wetuŋa dawaGeraseni ejima hiyakumwila Yesu nawu afumuku; muloŋa woma wunasweji dehi kuyikwata; yena hakwiŋila muwatu hakufunta cheŋi kwafumayi.
Owu iyala múnafumi andemoni, hakumulembelela nindi niyaŋa neyi; ilaŋa yena hakumufuntisha,
nindi, Funtaku kumukala weyi wuleji akwenu yuma yanakwililiyi Nzambi kutoha. Hakuya nakutiyakesha mumukala wejima yuma yamwilililiyi Yesu kutoha.
Chafuntiliyi Yesu, izaza hidikumushikija chachiwahi, muloŋa wejima wawu adiŋi nakumutalila.
Kutala hikukwinza iyala ijina dindi Jayirusa nyuuli yashikola, hakudinatila kunyendu yaYesu, hakumulembelela nindi ayi kwitala dindi;
muloŋa wadiŋi namwanindi wamumbanda wumu hohu, wanyaka kafwampi ikumi nayiyedi (12), hakukeŋa kufwa. Hadiŋi nakuyayi, mazaza awantu hiyakumushinjeka.
Mumbanda wumu wapwekelaŋa mashi nyaka ikumi nayiyedi (12), wamanisha dehi yuma yindi yejima kudi ayimbuki, kutwesha kumuuka nehi,
hakwinza kunyima yaYesu, hakukunka kumukundulu wehina dindi; hohenohu mashi indi apwekelaŋa oma nichawu.
Yesu hakwihula nindi Anankunki kudinyi? Chadikaliluwu antu ejima, Petulu nawakwawu adiŋi nindi hiyakwila nawu, Mwanta, mazaza enda akushinjeka nikukuhumahuma.
Yesu hakwila nindi, Hadi muntu nankunki; muloŋa neluki nami, mudami munafumi ŋovu.
Owu mumbanda, chanamoniyi nakaŋanyi dehi kubatama, hakwinza nakuzaala, hakudinata hamaseki kumesu indi, hakushimuna hatooka kumesu awantu ejima nsaŋu yamukunkililiyi, ninichi chanakoliyi dehi hohenohu.
Yesu hakumwila nindi, Mwanami, kukuhwelela kweyi kunakukoleshi dehi; yaŋa nakuwunda.
Iku wuchidi kuhosha, kwitala danyuuli yashikola hikukufuma muntu hakumuleja nindi, Mwaneyi nafwi dehi; bayi wumukabisha Nkuluŋaŋaku.
Yesu chanachitiyiyi, hakumwakula nindi, Bayi wutiya womaku; kuminaku dakukuhwelela hohu, wukukola kwindi.
Chanashikiyi kwitala, hetejeli kwiŋilamu namuntu wacheŋuku, chiŋa aPetulu naYowanu niYakoba, nitata yamwana namama yindi.
Adiŋi nakumudila nikutumpa kudi antu ejima; yena hakuyila nindi, Bayi mudilaku; hanafuku, wudi mutulu.
Hiyakumuseha chakumudiwula, muloŋa amumweni nafwi chikupu.
Yena hakumukwata kuchikasa, hakumutambika nindi, Eyi mwana, nyamukaku.
Wumi windi wufunta nikufunta, yohinduka nihohenohu; Yesu hakuyila nindi, Mwinkenu yakudya.
Anvwali jindi hiyakuhayama nankashi; hakuyikonkomwena nindi, Bayi muleja muntu chumichuku.
Hakutambika ikumi nayedi (12) hamu, hakuyinka ŋovu niwanta wakufumisha andemoni ejima nikuuka nyisoŋu.
 Hakuyitemesha nakushimuna wanta waNzambi, nikuuka akata.
Hakuyila nindi, Bayi musenda yuma yakuya nachu munjila yenuku; hela mukombu, hela ipakumuna, hela yakudya, hela mali; hela kwikala nayikowelu yiyedi.
Itala dimwakeŋila mwakashakama mwomwenomu, diku nawa kumwakanyamukila.
Antu akabula kuyitambula, chimwakanyamuka mumukalowu, mwakadikumuna lunkuŋu ludi kunyendu yenu, kulonda lwinzi lwakayikonkololi.
Hiyakunyamuka, hiyakuya nakushimuna nsaŋu yayiwahi mwahita nyikala yejima, nikuuka hamu.
Mwanta Herodi chanatiyiyi yuma yeliluwu yejima, hakusweja kujinoka; muloŋa amakwawu elili nawu Yowanu nasaŋuki mudi afu;
amakwawu nawu Elija diyi namwekani dehi; acheŋi nawu kaprofwetu wakunyaka diyi nasaŋuki.
Kuchinka Herodi nindi, Yowanu yowu naketwili dehi mutu, indi iwu nidi nakutiya nsaŋu iji hinyi? Hakukeŋa nindi amumoni.
 Apostolu chanafuntuwu, hiyakumuleja yuma yeliluwu. Hakuyitwala kumbadi kwakwihi namukala weneni wumu, ijina dawu Beteseda.
Mazaza awantu chanachimonuwu hiyakumulondela; hakuyishikija chachiwahi, hakuhosha nawu jawanta waNzambi, ákeŋeli kuyuuka hakuyuuka.
Chelili itaŋwa hidikuya nakuteŋuluka, ikumi nayedi (12) hiyakwinza nakumwila nawu, Mwaŋaku izaza dawantu, ayi mutunyikala nimumaluŋa adi kwakwihi, akamuku, kulonda akadipawili yakudya yawu, muloŋa munu tudi kwakulehi nanyikala.
Yena hakuyila nindi, Yinkenu yakudya enu aweni. Wena hiyakumwila nawu, Tudi namankendi atanu ninshi jiyedi hohu, kwiji tuyi nakulandila izaza dejima yakudya.
Muloŋa amayala ejima adiŋi kafwampi neyi makombakaji atanu (5,000). Yena hakuyila atumbanji twindi nindi, Yilejenu ashakami aha makumi atanu (50), aha makumi atanu (50).
Ela nimwenomu, ayishakamisha niwejima wawu.
Hakutambula owu mankendi atanu, ninoju inshi jiyedi, hakutala mwiwulu, hakukiswilahu nkisu, hakuyihumuna; hakuyinka atumbanji enki izaza dawantu.
Adiili, ekutili wejima wawu. Yibalu yasheluku, hiyakuyinona mahebi ikumi nayedi (12).
Chadiŋiyi Yesu nakulombela kwakankawindi, atumbanji hiyakwinza kudi yena; hakuyihula nindi, Mazaza elaŋa nawu yaminyi?
Wena hiyakwakula nawu, Amakwawu elaŋa nawu yeyi Yowanu Njimiki; amakwawu nawu yeyi Elija; acheŋi nawu kaprofwetu wakunyaka wumu diyi nasaŋuki.
Yena hakuyila nindi, Indi enu aweni mwelaŋa nenu yaminyi? Petulu hakwakula nindi, Yeyi Kristu waNzambi.
Yena hakuyileja naŋovu nindi, Bayi muleja muntuku;
muloŋa Mwana kaMuntu chiŋa yokaba yuma yayivulu, chiŋa akamuleka kudi akulumpi, nikudi akulumpi jawatupristu, nikudi ansoneki, akamujaha, akamusaŋula hetaŋwa damuchisatu.
Hakuyila wejima wawu nindi, Muntu wukukeŋa kunlondami, adibondi yomweni, anyamunaŋa kulusu yindi hefuku hefuku, anlondelami.
Muloŋa muntu wukukeŋa kuhemba wumi windi, diyi wakawujimbesha, hakwila wúkujimbeshela wumi windi hamujimba wamami, diyi wakawuhemba.
Muloŋa muntu, hela naheti matuŋa ejima adijimbesha yomweni nakukisika, wukudiilaku chumanyi?
Muloŋa muntu wukuntiyami nimazu ami nsonyi, niMwana kaMuntu nawa wakamutiya yena nsonyi hakenzayi mulubanji lwakulema kwindi yomweni, nilwaTata yindi nilwawaŋelu ajila.
Tiyenu niyileji mwalala nami, awa amakwawu anemani kunu, hiyakusambilaŋahu dehi kumona kufwaku, chiŋa anamoni wanta waNzambi.
Chelili munahiti dehi mafuku atanu nasatu nanohu hahosheliyi yumiyi, hakutwala aPetulu naYowanu niYakoba, hakukanduka nawu hampidi kulonda alombeli.
Hadiŋi nakulombelayi, kumesu indi hikukubalumuka mwacheŋi hohu, mahinindi hiyakusweja kutooka, kutwesha kutalaku nehi.
Kutala hakuhanjika nawamayala ayedi, diwu aMosi naElija;
hiyakumwekana mulubanji lwakulema, hiyakutena kufwa kwindi kwakuYerusalema kwakukeŋa kufumayi nachu hamaseki.
Petulu nawakwawu adiŋiyi nawu kwakunoŋoka tulu hohu. Chanatonuwu chikupu, hiyakumona lubanji lwakulema kwindi, niwenowu amayala ayedi emeniyi nawu.
Cheliluwu hiyakwambuka nindi, Petulu hakumwila Yesu nindi, Mwanta chachiwahi chitudi kunu; tutuŋi yisolu yisatu; chimu cheyeyi, chimu chaMosi, chikwawu chaElija; helukili ninimu mwahoshelaŋayuku.
Iku wuchidi kuhosha mazu awa, ivu hidikwinza nakuyizeŋamina, atiya niwoma ochu chaneŋiluwu mwivu.
Mwivu himukufuma izu nawu, Diyi Mwanami nakeŋa, mutiyililenu yena.
Izu chidinamweni, hiyakumona kwaYesu hohu kankawindi. Amwena ninzo-o; wena mafuku owu hiyalejeli muntu yuma yamwenuwuku.
Chikunachi chaneluwu anakunkumuki dehi mwishina dampidi, izaza deneni hidikwinza nakumukinkilila.
Mwizaza himukubidika muntu wumu nindi, Eyi Nkuluŋaŋa, nalembi mwani wuntalili mwanami, muloŋa himwanami wumu hohu;
amukwataŋa kudi spiritu, kukasumuka hakukaloka; hakumukonyesha, hakwidisha nimafulolu kukanwa, hakumuchika nankashi, kumufuma swayi nehi.
Nayilembelela atumbanji tweyi nami amufumishi; akaŋanya.
Yesu hakwakula nindi, Enu antu akuchisakichi, mwabula kukuhwelela, mwaheŋa, nyaka yinukwikala nanenu nakukabakana nanenu yiŋahi? Muleti mwaneyi kunu.
Iku wuchidi kwinza, ndemoni amunata nihamaseki, hakumukonyesha nankashi. Yesu hakuhoshola spiritu wazonda, yomuuka ninowu mwana, amufuntisha nikudi tata yindi.
Antu ejima hiyakuhayama ŋovu yawanta waNzambi yinamwekani.
nindi, Toŋojokenu chachiwahi mazu inukukeŋa kuyileja, nami, Mwana kaMuntu akamulubula kumakasa awantu.
Wena kwiluka izu odu nehi, ayijindilidu kulonda abuli kushinshika mudaya; hiyakutiya woma wakumwihuladu.
Mukachi kawu himukuvulumuka ntadi yakwila nawu nabadiki akwawu hinyi?
Yesu chanamoniyi mudi nakutoŋojokawu munyichima yawu, hakunona mwana wanyanya, hakumwimika kwakwihi nachikasa chindi;
hakuyila nindi, Muntu wúkutambula mwana wanyanyiwu mwijina dami nantambulami; wukuntambulami natambuli niyena wantemesheli; muntu nakehi mukachi kenwenu ejima, diyi muneni.
Yowanu hakwakula nindi, Mwanta, twamona muntu wudi nakufumisha andemoni mwijina deyi; twamulekesha muloŋa hekalaŋa nanetuku.
Yesu hakumwila nindi, Bayi mumulekeshaku; muloŋa wábula kuyihela diyi mwinenu.
Chelili mafuku akumutambula mwiwulu hiyakukeŋa kushika, atalisha nimesu nimuchima windi munjila yakuya kuYerusalema.
Hakutemeshaŋahu dehi antemesha kwakuyayi; hiyakuya, eŋila nimumukala wawaSamariya wumu, nawu amuloŋesheli kwakushikena.
Ilaŋa wena kumutambula nehi, nanochu chamwenuwu mesu indi anatali kuYerusalema.
Chanachimonuwu, atumbanji twindi aYakoba naYowanu hiyakumwila Mwanta nawu, Wunakeŋi tutambiki kesi kaholoki mwiwulu kayijilishi neyi cheliliyi Elija, tahindi?
Yena hakushetumuka, hakuyihoshola nindi, Himweluka chekala spiritu yenuku.
Mwana kaMuntu henjili nakujilisha antuku, wenjili nakuyamwina. Hiyakuya kumukala wukwawu.
Hayilaŋawu munjila, muntu wumu hakumwila nindi, Nukukulondaŋa kwejima kuwukuya.
Yesu hakumwila nindi, Anyumbu akweti menawu, niatuda ahaluzwizu akweti yisakala yawu; hakwila Mwana kaMuntu hakweti hakusachila mutu winduku.
Hakumwila muntu mukwawu nindi, Nlondaŋa; ilaŋa yena nindi, Mwanta, nleki nisambili kuya nakajiiki tata yami.
Yesu hakumwila nindi, Yileki afu ajiiki afu jawu awenawu; eyi yaŋa nakushimujola wanta waNzambi.
Mukwawu niyena nawa hakumwila nindi, Mwanta, nukukulonda; nleki niyi nakashaliki akwetala dami.
Yesu hakumwila nindi, Muntu wukwila nakwati dehi kwitemwa didi nakukokawu aŋombi, hakutala hanyima, hanateli wanta waNzambuku.
Kulondela hayumiyi, hakutonda amakwawu makumi atanu nayedi (70), hakuyitemeshaŋahu dehi kumbidi, ayedi ayedi, kwahita nyikala yamaneni yejima, nimwituŋa dejima mwakukeŋa kuyayi yomweni.
Hakuyila nindi, Mbutu yinahi yayivulu, ilaŋa akwakukalakala anakehi. Dichi lombelenu kudi Mwanta diyi mukwakwaŋula, atemeshi akwakukalakala kumudimu wakwaŋula mbutu yindi.
Yenuŋa kwenu; tiyenu, chidi neyi nidi nakutemesha anyana kanyikoku mukachi kawatuŋwidi.
Bayi musenda hela chikwama, hela ipakumuna, hela nkwabiluku; bayi mwimusha muntu munjilaku.
Itala dimwakeŋila, mwakasambila kwilamu nenu, Mwitalidi mwikali kuwunda.
Neyi mudi muntu wawunda, kuwunda kwenu kwakekala hadi yena; neyi nehi, kuwunda kwenu kwakafunta cheŋi kudenu aweni.
Itala dimwakashakama, kadyenu nikunwa yuma yakayinkawu yejima, muloŋa mukwakukalakala nateli wulooku windi. Bayi mwakatuntujoka mufuma italidi muya itala dacheŋuku.
Nyikala yejima yimwakeŋila yakayitambulawu, kadyenu yuma yejima yakayinkawu;
kayuukenu akata adumu; kayilenu nenu, Wanta waNzambi wunenzi dehi kwakwihi nanenu.
Hakwila nyikala yejima yimwakeŋila yakabula kuyitambulawu, mwakayi munyikwakwa yayu,
mwakayili nenu, Tunayidikumwini nilunkuŋu lwakumukala wenu lunalamati kunyendu yetu. Hela chochu, ilukenu nenu wanta waNzambi wunenzi dehi kwakwihi.
Tiyenu niyileji, hefuku dakusompesha, yihuŋu yakamona mukalowu yakabadika yihuŋu yakamonawu akwaSodoma.
Oyi yihuŋu yiwakamoneyi Korazini! Oyi yihuŋu yiwakamoneyi Beteseda! Nyidimu yaŋovu yaneliluwu mudenu, neyi ayililili muTira naSidoni, mutenowu abalumukili dehi munyichima yawu, ashakama dehi nimumawuti avwala dehi niyikeleyi.
Hakusompesha, ihuŋu daTira naSidoni dakakuminamu, denwenu dakabadika.
Eyi Kaperinamu, nineyi nawa akakutúmbakesha chashika nikwiwulu, tahindi? Akakukunkumwisha mukaluŋa.
Muntu wukutiyenu nantiyami; wúkulekenu nanlekami; wúkunlekami naleki yena wantemesheli.
Owu makumi atanu nayedi (70) hiyakufunta namuzaŋalu nawu, Mwanta, hela andemoni aweni, kuyitenena ijina deyi anatwovwahili.
Hakuyila nindi, Namweni Satana kuholoka kwiwulu neyi chikwanzaji.
Tiyenu, nayinki wanta wakudata nihatupela nihatunjimbu, nayinki wanta wakufwomona ŋovu yachilumbu yejima; hikudi chuma chakayikatisha hela hantuku.
Hela chochu, bayi muzaŋalala nanochu chanayovwahiluwu kudi andemonuku; ilaŋa zaŋalalenu nanochu chanasonekuwu majinenu mwiwulu.
Hampinji oyu, Yesu nenzali namuzaŋalu wakufuma kudi Spiritu Wajila nindi, Eyi Tata, Mwanta wewulu niiseki, nakusakilili chiwayijindili akwamaana niakwakashinshi yumiyi, hiwukuyimwekesha kudi anyikeki; mwamweni Tata, dichi chiwamweni kuwaha.
Tata yami nankunjiki yuma yejima; hikwekala wamwiluka Mwanaku, chiŋa Tata hohu; hikwekala nawa wamwiluka Tataku, chiŋa Mwana hohu, nimuntu anetejiyi Mwana kumumwekeshelayi.
Hakushetumuka kudi atumbanji twindi kumbadi kwakankawawu, hakuyila nindi, Mesu amonaŋa yuma yimwamonaŋenu anakooleki.
Nukuyileja nami, atuprofwetu amavulu nawanyanta ankanu akeŋelaŋa nawu amoni yuma yimwamonaŋenu, hiyayimwenuku; akeŋelaŋa nawu atiyi yuma yimwatiyaŋenu, hiyayitiyiluku.
Kutala kunemani dehi mukwanshimbi wumu, hakumweseka nindi, Eyi Nkuluŋaŋa, nukwila ŋahi kulonda niswani wumi wahayanyaka?
Yesu hakumwila nindi, Munshimbi anasoneki nawudi? Wataŋaŋamu ŋahi?
Hakwakula nindi, Nawu,
Yesu hakumwila nindi, Wunaakuli chachiwahi, ilaŋa kweyi mwomwenomu, wukuhanda.
Yena hakukeŋa kumwekesha kuloŋa kwindi, hakumwila Yesu nindi, Mukwetu yowinyi?
Yesu hakwila nindi, Muntu wumu wadiŋi nakufuma kuYerusalema nindi akunkumuki kuYeriku. Kukasumuka anamukwati dehi kudi atupondu; hiyakumuvuula, hiyakumweta, hiyakuya kwawu, kumushiya wudi kwakwihi nakufwa.
Kapristu wumu hakukunkumuka njiloyu, chanamumoniyi hakumutondolwela.
Kushika nawa nikaLevi, niyena nawa chanamumoniyi hakumutondolwela.
Ilaŋa kaSamariya wumu wadiŋi nakuya munjila yindi, hakushika kwadiŋiyi; chanamumoniyi, hakumutiyila wushona,
hakuya kudi yena, hakuhuŋunwina hayitu yindi manji nivinyu; hakukasakasahu. Amusha nihakanyama kindi yomweni hakumuleta kwitala dakamaŋa enyi, hakumuhemba.
Chikunachi, hakunona mali ayedi, hakumwinka mwiniitala nindi, Muhembi; neyi yiwakamwinka yakabadikahu, chinakafunta nakakuhiŋishilamu yacheŋi.
Awa asatu nanowu aholokeleluwu kudi atupondu, eyi wunatoŋojoki neyi wamukwashili yowu wumwodihi?
Yena nindi, Owu wamutiyilili luwi. Yesu hakumwila nindi, Nineyi nawa yaŋa wakelaŋa mwomumu.
Hadiŋi nakuyawu munjila yawu, hakushika hamukala wumu; mumbanda wumu, ijina dindi Mata, hakumutambula mwitala dindi.
Yenowu nawa wadiŋi namwanyikindi wamumbanda, ijina dindi Mariya; yena Mariya hakwinza nakushakama kunyendu yaMwanta nakutiyilila mazu adiŋi nakuhoshayi.
Ilaŋa Mata wadiŋi nakubimba nanyidimu yayivulu; hakwinza kudi yena nindi, Mwanta, chananlekeliyi mwanyikami nyidimu kankawami, hiwunashuku muchima weyuku? Mwili enzi ankwashuku.
Mwanta hakumwakula nindi, Mata, Mata, yuma yayivulu wudi nakwakama, wudi nakudikabisha tuhu kweyi;
ilaŋa kudi chuma chimu hohu chikukeŋeka. Chuma chanatondiyi Mariya, dichi chuma chasweja kuwaha, hiyakamutambulachuku.
Chadiŋiyi nakulombelayi kumu, chelili nakumishi dehi, kambanji kindi wumu hakumwila nindi, Mwanta, tutaŋishi kulombela neyi chalejeliyi Yowanu atumbanji twindi.
Hakuyila nindi, Chimukulombela ilenuŋa nenu,
Twinkaŋa hefuku hefuku kudya kwetu kutunakeŋi.
 Twanakeni nshidi jetu,
Hakuyila nindi, Hadenu hadi mwinenwinyi wukweti ibwambu dindi wukuya kudi yena mukachi kawufuku nindi, Eyi ibwambu dami, nsondamishuku mankendi asatu;
kunenzi ibwambu dami munjila yindi, hinikweti yakumudiishaku.
Yena amwakuli omu mukachi mwadiyi eli nindi, Kuchisu kwakwenzela dehi; nakama dehi kwami hakadidi, nianyanami nawa, kutwesha kuhinduka nakukwinka nehi.
Nukuyileja nami, hela kwonti kwindi kuhinduka nakumwinka nansaŋu yawubwambu, wukuhinduka nakumwinka yuma yejima yanakeŋiyi nansaŋu yakumukakelayi.
Nukuyileja nami, lombenuŋa akuyinka; keŋakeŋenuŋa mukuwana; dondomwenenuŋa akuyenzulwila.
Muloŋa ejima akulombaŋa akutambula; muntu wukukeŋakeŋaŋa wukuwana; wúkudondomwenaŋa akumwenzulwila.
Mwinenwinyi wukwila neyi hitata yawantu, amulomba dinkendi kudi mwanindi weyala, amwinki ilola? Hela nalombi inshi amwinki kapela?
Hela nalombi iteta amwinki kanjimbu?
Dichi neyi enu atama muneluki kwinka anyanenu yamukunkulu yayiwahi, Tata yenu wamwiwulu wukubadika kuyinka awa akumulomba Spiritu Wajila.
Wadiŋi nakufumisha ndemoni wakamama. Ndemoni chanafumiyi mudi muntu, owu kamama hakuhosha; mazaza awantu hiyakuhayama.
Amakwawu hiyakwila nawu, Wafumishaŋa andemoni naŋovu yamwanta wawandemoni Belezebuli.
Acheŋi hiyakukeŋa chinjikijilu chakufuma mwiwulu kulonda amweseki nachu.
Yena hakwiluka yitoŋojoka yawu, hakuyila nindi, Mawanta ejima akudambula akulwaŋana, akushala kwamahembi hohu; hela akwetala dimu akudambula hiyakukolaku.
NiSatana niyena nawa neyi wukudambula yomweni, wanta windi wukukola ŋahi? Nahoshi nanochu chimudi nakwila nenu nafumishaŋa andemoni naŋovu yaBelezebuli (mwanta wawandemoni).
Neyi ami nafumishaŋa andemoni naŋovu yaBelezebuli, indi awa anyanenu ayifumishaŋa naŋovu yanyi? Dichi wena diwu akekala akwakuyisompesha.
Neyi ami nafumishaŋa andemoni namunu waNzambi, komana wanta waNzambi wunashiki dehi kudenu.
Mukwaŋovu namanyeki dehi, neyi wukuhemba chipaŋu chindi yomweni, yuma yindi yikwikala yayiwenyi;
neyi kudi yena kukwinza wámubadika ŋovu hakumufwomona, wukumutambula yitwa yindi yejima yakuhwelelaŋayi, yuma yindi yanamupuupiyi hakwanjaŋena akwawu.
 Muntu wabulaŋa kwikala mwinetu, wanhelaŋa; nimuntu wabulaŋa kupompesha hamu nanami, wapalaŋeshaŋa.
Spiritu wazonda chakufumayi mudi muntu, hakuya nakutambatamba kwakadi menji, amoni kwakunookela; chakukaŋanyayi kumona kwakunookela, wukwila nindi, Nifunti mwitala dami munafumini.
Chakwinzayi hakuwana akombakombamu dehi, apoŋomwenamu dehi.
Hakuya nakutambula akwawu aspiritu atanu nayedi amubadika yomweni kutama, hiyakwiŋilamu, hiyakushakamamu; kutama kwanowu muntu kukubadika hadiŋiyi hatachi.
Hadiŋi nakuhoshayi mazu awa, mwizaza himukubidika mumbanda wumu nindi, Ivumu dakuvweli, nimayeli waamwini anakooleki.
Yena nindi, Chalala antu akutiya izu daNzambi hiyakwilamu, anakooleki.
Hadiŋi nakupompela mazaza awantu kudi yena, hakutachika kuhosha nindi, Awa antu achisakichi chatama hiyakukeŋa chinjikijilu, hiyakayilejachuku, akayileja chochinjikijilu chaYona hohu.
Muloŋa chabalumukiliyi Yona kwikala chinjikijilu kumesu awakwaNiniva, dichi chakelayi niMwana kaMuntu kumesu awantu achisakichi.
Mwanta wamumbanda wakukabeta kakuchidiilu wamba kemana nakutanyisha antu achisakichi hakusompesha; muloŋa yena wafumini kwakumina iseki, enzi nakutiya maana aSolomoni; talenu, kunu kudi wabadika Solomoni.
Antu akuNiniva amba kemana nakutanyisha antu achisakichi hakusompesha, muloŋa wena abalumukili munyichima hayishimwininuwu kudi Yona; talenu, kunu kudi wabadika Yona.
Hikwekala muntu wabutulaŋa inoŋu adisha muchisweku, hela kudikuvumika ihebuku; wukudisha hawimenu kulonda antu akwiŋila akamoni to-o.
Inoŋu damujimba weyi dodisu; neyi disu deyi dikutalaŋa mumu hohu, nimumujimba weyi wejima mukutooka to-o; neyi datama, mumujimba weyi wejima mukwikala kwamwidima hohu.
Dichi babalaku wutali chachiwahi ochu chejeji chidi mudeyi, hadaha himwidima.
Dichi neyi mumujimba weyi wejima mukwikala kwachejeji hohu, nihadi mwidima hosi, mukwikala kwachejeji to-o, neyi chelaŋa inoŋu dasweja kutoŋeka, hidikukutoŋekela to-o.
Henohu hadiŋi nakuhoshayi, kaFwarisewu wumu hakumutambika nindi adyi nindi; hakwiŋila, hakushakama nakudya.
Owu kaFwarisewu chanamoniyi wudi nakudya chakadi kusambila kwisuka, hakuhayama.
Mwanta hakumwila nindi, Enu aFwarisewu mwatookeshaŋa hanzi yalupasa nicheŋa, hakwila mukachi kenu chochimwadisoma nanyilami nikutama.
Enu O kusupa! Waleŋeli chahanzi hidiyi waleŋeli nichamukachi nawaku, tahindi?
 Kwila yuma yayiwahi yowu kutookesha mukachi, dichi mukumona yuma yejima yikutooka.
Oyi yihuŋu yimwakamona enu aFwarisewu! Mwamulambulaŋa Nzambi tumafu twamwikumi twamavumba amawahi twejima, hakwila kusompesha nikukeŋa kwaNzambi kuchisha kumuchima nehi; neyi mwelaŋa yeniyi, ninoyu yikwawu himwadi kuyikaŋanya kuyilaku.
Oyi yihuŋu yimwakamona enu aFwarisewu! Mwakeŋaŋa kushakama mumashikola hamatanda alema, nikuyimwosha kuwulandilu.
Oyi yihuŋu yimwakamona! Muloŋa mudi neyi majamu akadi kumwekana, akadi kwiluka antu akwendahu.
 Mukwanshimbi wumu hakumwakula nindi, Eyi Nkuluŋaŋa, ichi chiwunahoshi wunasawuli ninetu nawa.
Hakumwila nindi, Oyi yihuŋu yimwakamona ninenu akwanshimbi nawa! Muloŋa mwatwikaŋa akwenu yisenda yakala kusenda, enu aweni kwiteja kukunkaku hela namunu wenu nehi.
Oyi yihuŋu yenu! Mwaloŋeshaŋa chachiwahi majamu awatuprofwetu ajahiluwu kudi ankakulula jenu.
Dichi munekali dehi ayinsahu, mudi nakwiteja nyidimu yelili ankakulula jenu; muloŋa wena ayijahili, enu mwenda mutuŋulula majamu awu.
Mwomwahosha dehi maana aNzambi nindi, Nukuyitemeshela atuprofwetu nawapostolu; amakwawu akayijaha nikuyikabisha,
kulonda mashi atuprofwetu ejima apwekesheluwu kufumisha haaliluwu chikuku champata yamunu mwishina, amba kayihwilawu antu achisakichi,
kufumisha kumashi aAbeli kushika nikumashi aZekariya ajahililuwu hakachi kakameŋa kakulambwila namwajila. Eŋa, nukuyileja nami amba kayihwilawu antu achisakichi.
Oyi yihuŋu yimwakamona enu akwanshimbi! Munafumishi nsapi yakwiluka nachu maana; enu aweni kwiŋilamu nehi, himukulekesha ninawa akukeŋa kwiŋilamu.
Chanedikiyi mwenomu, ansoneki nawaFwarisewu atachika nikudikaŋa nindi naŋovu nankashi, hiyakumuvuloka kulonda ahoshi yuma yayivulu;
hiyakumuta namazu akukanwa kindi, atiyi chuma chakuhoshayi, amwinkeluhu muloŋa.
Henohu hadiŋi nakwilawu ochu, kúpompa nimakombakaji awantu akwila hiyakudidata nikudidata; hakutachika kuleja atumbanji twindi chakusambila, nindi, Babelenu iluŋi dawaFwarisewu, wowu wufwikiji.
Muloŋa hikwekala chuma chabutaŋawu chibula kumwekana hatookaku; hela chajindaŋawu chibula kutiyakanaku.
Dichi yuma yejima yimwakahoshela mumwidima yakatiyakana hamwaana; niyimwakashawutila mwitu mutupeka twamukachi, akayibidika hewulu detala.
Enu amabwambu jami nukuyileja nami, bayi mutiya woma wena ajahaŋa mujimbaku, akuminaŋa mwomwenomu hohu, kutwesha kwila chuma chikwawu nehi.
Nukuyilejaŋahu dehi imukutiya woma; tiyenu woma yena wukweti wanta wakwila ajaha anatila muntu mukaluŋa kachinana; eŋa, nukuyileja nami mutiyenu yena woma.
Tuda twanyanya tutanu hiyatulandaŋa natumali tuyeduku? Hela chochu, hikwekala hela kamu kalalamenaŋawu kudi Nzambuku.
Hela nsuki jenu jajeni ajichinda dehi jejima. Dichi bayi mutiyaŋa womaku, kulema kwenu kwabadika kulema kwatuda twatuvulu.
Nukuyileja nami antu ejima akuŋiteja kumesu awantu, Mwana kaMuntu niyena wakayiteja kumesu awaŋelu jaNzambi.
Muntu wukudikala kumesu awantu nindi haŋilukaku, niyena nawa akadikalayi kumesu awaŋelu jaNzambi.
Muntu wukuhosha izu dakutena Mwana kaMuntu chatama, akamwanakenadu; hakwila wúkuhosha Spiritu Wajila chatama hiyakamwanakenaku.
Chakayitwalawu nakuyimika mumashikola kumesu awanyuuli nawanyanta, bayi mwakaakama mwakwakwila hela mwakuhoshelaku.
 Spiritu Wajila wakayitaŋisha mwatela kuhosha henohu.
Muntu wahezaza dawantu wumu hakumwila nindi, Eyi Nkuluŋaŋa, mwili manakwami twambuli nindi wuswana wetu.
Yena hakumwila nindi, Eyi iyala, ananyinki kudinyi mudimu wakuyisompesha, hela wakuyanjaŋena?
Hakuyila nindi, Babalenu, dihembenu muleki lwisu lwejima, muloŋa wumi wamuntu hiwekalaŋa kukuvula kwamahetinduku.
Hakuyitila chishimu nindi, Maha amukwakuheta wumu aswejeli kusoŋa nankashi;
hakuhosha mumuchima windi nindi, Nukwila ŋahi chinabuli kwakuswekela kudya kwami?
Hakwila nindi, Nukusanda nkalaŋa jami, nituŋi jamaneni, nakaswekumu tidiku yami yejima nimahetami.
Nili wumi wami nami, Eyi wumi wami, wunalumbiki dehi maheteyi amavulu anyaka yayivulu; nookaku kweyi; dyaŋa, nwaŋa, luŋaŋa.
Nzambi hakumwila nindi, Eyi chisupi, anakeŋi kutambula wumi weyi wufuku owu, indi iyi yuma yiwunaloŋeshi yikushala nanyi?
Chochakekala muntu wadilumbikilaŋa maheta amavulu, nindi indi yomweni hohu, ilaŋa hikazweŋi kumesu aNzambi.
Hakuyila atumbanji twindi nindi, Nukuyileja nami lekenu kwakama wumi wenu nenu tukudyadi? hela kwakama nyijimba yenu nenu tukuvwaladi?
Wumi wabadika yakudya, mujimba wabadika yakuvwala.
Toŋojokenu makololu, hiyakuwaŋaku, hiyamunaŋaku; hiyaheta hela nkalaŋa hela itala dakuswekelaku; ayidiishaŋa kudi Nzambi hohu. Komana kulema kwenwenu hikwabadika nankashi kwatudaku?
Mwinenwinyi wukwila akame-e, anuŋa kuchiminu chindi chikunku chakweseka munkotweli yachikasa?
Chuma chantesha muchikaŋanya kuchila, indi mwaakaminaŋadi yuma yinashaluku?
Toŋojokenu wuluya chiwakulaŋa; hiwakabakanaŋaku, hiwashintaŋaku; nukuyileja nami mwalemeneniyi Solomoni mwejima, havweli chakweseka nawuluyiwu wumuku.
Nzambi yovwika matahu amwiha chochichi, akwila lelu adi kwoku, kumadiki hiyakuyinatila mukesi, abuli kubadika kuvwikenu? Enu mukweti kukuhwelela kwantesha.
Bayi musha muchima kuyakudya hela kuyakunwaku; bayi mululutaŋaku.
Muloŋa yuma yejimiyi diyi yakeŋaŋa nyunza yamunu mwishina. Tata yenu neluki chimunakaankili yumiyi.
Dichi shenu muchima kuwanta windi, iyi yuma yejimiyi akayishilaku.
Enu kamukanka kawanyikoku kantesha, bayi mutiyaŋa womaku, Tata yenu watiyaŋa kuwaha kuyinka wanta.
 Landishenu yimudi nayu muyinki atuzweŋi; mutuŋi yikwama yenu yabulaŋa kutoka, maheta amwiwulu hiyanoŋaŋaku, mwiwulu himwashikaŋa ikombi nakwiyaku, hela kabubu kakukisaŋana.
Muloŋa kukwikala mahetenu diku kukwikala ninyichima yenu nawa.
 Pimpilenu mahinenu, manoŋu enu abutukaŋa.
Enu aweni ikalenu neyi antu adi nakutalila mwanta wawu wukufuma kumawija kwayiliyi, kulonda hakenzayi nakudondomwena akamwenzulwili hohenohu.
Anduŋu akawanawu kudi nkaka yawu adi nakumutalila anakooleki; nukuyileja chalala nami nkaka yawu wakavwala chachiwahi, wakayishakamisha nakudya, wakenza nakuyikalakela.
Neyi wakenza hachilu chamuchiyedi hela chamuchisatu, kuyiwana chochichi, anakooleki.
Tiyenu mwiluki, mwiniitala neyi welukili mpinji yikwinza ikombi, mutenowu watoneni, hadi kwiteja kumulokwela itala dinduku.
Dichi ninenu nawa babalenu, muloŋa mpinji yimukubula kutoŋojoka, diyi yakenzayi Mwana kaMuntu.
Petulu hakumwila nindi, Mwanta, ichi chishimu wunatili etu hohu, tahindi munatili niantu ejima?
Mwanta nindi, Nhembi washinshika wukweti maana yowinyi, akushilawu kudi mwanta windi mudimu wakutala mukala windi, enkaŋa aŋamba jindi yakudya yawu hayinkelaŋawu?
 Nduŋu akawanawu kudi nkaka yindi wudi nakwila mwenimu nakooleki.
Nukuyileja chalala nami, wakamukunjika mudimu wakuhemba yuma yahetayi yejima.
Hakwila owu nduŋu, neyi wakahosha mumuchima windi nindi, Nkaka yami wuchidi kulaba; hakutachika kweta akwawu anduŋu amayala nawambanda, hakudya, hakunwa, hakusheta,
mwanta wanowu nduŋu hakumukasumwisha mwifuku dakubula kumutalilayi, hela mumpinji yakubula kwilukayi; wakamuvupola nankashi, hakumusha kwijiku dawakadi kukuhwelela.
Nduŋu welukili mwakeŋa kwilayi mwanta windi, yena kuloŋeshamu nehi, hela kwilamu nehi, akamweta yikoti yayivulu;
hakwila muntu wabulili kwiluka, neyi neli yuma yatela kumwetela, akamweta yikoti yanti. Muntu anenkuwu yayivulu, akakeŋelaku nawa yayivulu; muntu anashiluwu yayivulu, akehwilaku nawa yasweja kuvula.
Ami nenzi nakunatila kesi hanu hamaseki, nakeŋi nami kabutuki; indi neyi kanabutuki dehi, ami nakela ŋahi?
Nidi nachijimikilu chakanjimikawu nachu; chinankatishi kumuchima nankashi nami chimani.
Munatoŋojoki nenu ami nenzi nakuleta kumwena hanu hamaseki, tahindi? Nukuyileja nami, ami hinenzi nakuleta kumwenaku, nenzi nakwambola.
Muloŋa kufumisha hanu, mwitala mudi antu atanu, asatu akaambuka kudi akwawu ayedi, ayedi akaambuka kudi asatu.
Tata yamuntu wakadambula namwanindi weyala, mwana weyala wakadambula natata yindi; mama yamuntu wakadambula namwanindi wamumbanda, mwana wamumbanda wakadambula namama yindi; mukuwamuntu wakadambula namukuwindi wamumbanda, mukuwamumbanda wakadambula namukuwindi.
Hakuyila mazaza awantu nindi, Mwelaŋa chimukumona ivu hidikusela kumujika, himukuhosha nenu, Kukunoka kavula, chalala kwaamu mwomwenomu.
Chimukumona mpepela yikukunka nakufuma kukabeta kakuchidiilu, himukuhosha nenu, Kukuholoka nkanza yasweja iyena; chalala kwaamu mwomwenomu.
Enu amfwikiji! Muneluki kulumbulula nsaŋu jayuma yahamaseki niyamuluzwizu, indi munakaŋenyidi kulumbulula mukuya nsaŋu jamakonu?
Enu aweni mwakaŋenyaŋadi kwiluka mukuya yuma yaloŋa?
Neyi wudi nakuya kudi mukwakusompesha namuntu nakwinki muloŋa, esekaku kumanisha muloŋa hiwuchidi nindi munjila; mukunkulwayi wukukutwala kudi mukwakusompesha, mukwakusompesha hakukwinka kudi mukwakaleya, niyena hakukusha mukaleya.
Nukukuleja nami hiwamba kafuma mwokuku, kufumamu chiŋa wunafuti muloŋa wejima, nikadali kanyanya kakushalaku nehi.
Chena chilaakochu, antu amu amulejeli nsaŋu yawantu amuŊaliliya abombashaniniyi Pilatu mashi awu hamu namashi ayimuna yawu yaketwiluwu.
Yena hakuyakula nindi, Enu munatoŋojoki nenu awa aŊaliliya adiŋi akwanshidi abadika aŊaliliya ejima, nanochu chakabiluwu yumiyi tahindi?
Nukuyileja nami, nehi; chiŋa mubalumuka munyichima yenu; neyi nehi, dichi mwamba kanoŋa ninenu nawa.
Hela antu awa ikumi natanu nasatu (18) aholokeleluwu kudi kaposhi kamuSilowami hikakuyijaha, enu munatoŋojoki nenu kuluwa kwawu kwabadikili kuluwa kwawantu ejima ashakama muYerusalema, tahindi?
Nukuyileja nami, nehi; chiŋa mubalumuka munyichima yenu; neyi nehi, dichi mwamba kanoŋa ninenu nawa.
Hakuyitila chishimu ichi nindi, Muntu wumu watumbili mutondu wachikuyu mwitempa dindi danyivinyu; hakwinza nakukeŋakeŋaku nyikabu, kuwana kwosi.
Hakumwila mukwakuhemba nyivinyu nindi, Nyaka yejima yisatu iyi nenzaŋa nakukeŋakeŋaku nyikabu kumutondu iwu wachikuyu, kuyiwanaŋa nehi; wutemumu, indi wuvumbishaŋa tuhu kwawu heseki?
Yena hakwakula nindi, Mwanta, wuleki mwaka wunu nichipachipuku, ninkuku wushi;
neyi wukusoŋa chikuwaha, neyi kusoŋa nehi wakawutemi kweyi.
HaSabata wadiŋi nakutaŋisha mushikola yimu.
Kutala mudi mumbanda wukweti spiritu yawufwayi wanyaka ikumi nayitanu nayisatu (18); wakuminaŋa dakubandaŋila hohu, kutwesha kubanduka hela chanti nehi.
Yesu chanamumoniyi, hakumutambika nindi, Eyi mumbanda, wufwayi weyi wunakusubuki dehi.
 Hakumunaŋika makasindi, hohenohu oloka nikwoloka, hakumulemesha Nzambi.
Nyuuli yashikola hakutiya kutama nankashi nanochu chokiluwu muntu kudi Yesu haSabata; hakwila izaza dawantu nindi, Mafuku akukalakalaŋawu antu nyidimu yawu atanu nadimu, diwu mwadi kwinzaŋa nakuyuuka, bayi haSabataku.
Mwanta hakuyakula nindi, Enu amfwikiji! Komana enu himwasubulaŋa ŋombi yenu, hela chimbulu chenu mwitaŋa, mumutwala nakumunwisha menji haSabataku?
Indi iwu mwana kaAbarahama wamumbanda, anakasuwu kudi Satana nyaka ikumi nayitanu nayisatu (18) yejimiyi, chitami kumukasununa munyonji haSabata?
Chanahoshiyi mazu awa, akwankunyi nindi atiya ninsonyi; izaza dawantu dejima hidikuzaŋalala nayuma yalema yeliliyi yejima.
Dichi hakuhosha cheŋi nindi, Wanta waNzambi wunafwani neyi chumanyi? Nukuwufwikija nachumanyi?
Wunafwani neyi kambutu kanyana kamostadi katumbiliyi muntu mwitempa dindi; hikakukula, hikakwikala mutondu waweni; atuda ahaluzwizu hiyakutuntama kunyitayi yindi.
Hakwila cheŋi nindi, Wanta waNzambi nukuwufwikija nachumanyi?
Wunafwani neyi iluŋi danonenuwu kudi mumbanda, hakusha muwuŋa wamahebi asatu, wuŋa wejima wiŋila niiluŋi.
Aholokela nimunjila yakuya kuYerusalema; hiyakuya nakuhitahita nimunyikala yamaneni, nimunyikala yanyanya, nakutaŋisha ho-o.
Muntu wumu hakumwila nindi, Eyi Mwanta, antu akamwinawu antesha hohu, tahindi?
Yena hakuyila nindi, Kabilkabilenuenu kwiŋila kuchisu chanyanya; nukuyileja nami amavulu amba kakeŋa kwiŋilamu, amba kakaŋanya.
Chamba kela mwanta wetala nanyamuki dehi, nenzeli dehi chenzelu, enu mwakatachika kwimana kuchisu hanzi nakudondomwena, nakubidika nenu, Mwanta twenzulwiluku. Yena wakayakula nindi, Ami kwami kuyiluka nehi, hela kumwafuma.
Himwakatachika kuhosha nenu, Twadiŋi nakudya nakunwa kumesu eyi, eyi nawa wadiŋi nakutaŋisha munyikala yetu.
Yena wakayila nindi, Nukuyileja nami, ami kwami kuyiluka nehi, hela kumwafuma. Mfumenu, enu akwakuluwa ejima.
Kwamba kekala kudila nikudisumona kumaji himwamba kamona Abarahama naIsaka naYakoba niatuprofwetu ejima muwanta waNzambi, hakwila enu anayumbili dehi hanzi.
Antu akumusela niakumujika niakukabeta nakabeta, amba kenza nakushakama muwanta waNzambi.
Tiyenu, ákukuminina diwu akekala akusambila; ákusambila diwu akekala akukuminina.
AFwarisewu amakwawu hiyakwinza nakumwila yena mpinji oyu nawu, Fumaku kunu, yaku kwacheŋi; muloŋa Herodi wudi nakukufunyina kukujaha.
Hakuyila nindi, Yenu mwakamuleji mumbu ona nenu, Yena neli nindi, Talenu, nukufumisha andemoni nikuuka nilelu nikumadiki, ifuku dakalondelamu didakamanishawu nsaŋu jami jonsu.
Njila yami chiŋa niyenda lelu nikumadiki nikwifuku dikwawu, muloŋa kaprofwetu kumujahila kwacheŋi kutwesha nehi, chiŋa muYerusalema hohu.
Eyi Yerusalema, Yerusalema! Wajahaŋa atuprofwetu, waasaŋa malola awa akutemeshelaŋawu! O mafuku kuvula inakeŋaŋa nami nikuŋwiji anyaneyi mumpuula, neyi chakuŋwijaŋayi chaadi anyanindi mumpuula jindi yomweni, enu kwenu kwonti kwenu!
Talenu, itala denu anayishiyilidu dineli dehi ihembi hohu. Nukuyileja nami, kunmona cheŋi chiŋa kwifuku dimwakela nenu,
HaSabata yimu, cheŋililiyi mwitala danyuuli yawaFwarisewu wumu adyi nindi, hiyakumushinshika swi-i.
Kwatalishiliyi mesu indi kudi muntu wukweti musoŋu wandondu.
Yesu hakuhosha nawakwanshimbi nawaFwarisewu nindi, Kuuka haSabata chaloŋa, tahindi nehi?
Wena chochamwenawu kwanzo-o. Hakumukwata, hakumuuka, hakumwila nindi, Yaŋa kweyi.
Hakuyila nindi, Mwinenwinyi wukwila neyi wukweti chimbulu hela ŋombi, aholokela mwishima haSabata, alabajala nakumukokamu?
 Hiyamweni mwakumwakwila cheŋi mazu awaku.
Chamweniyi owu antu atambikiluwu hiyakutonda kushakama halema hohu,
hakuyitila chishimu nindi, Neyi anakutambiki kuchawija chakusumbwisha, bayi wutonda kushakama halemaku, hadaha anatambiki dehi muntu wabadikeyi kulema;
chakwinzayi owu natambiki nineyi niyenowu, hakukwila nindi, Aha hambala haniwu. Chiwukutachika kuya habula kulema, O jinsonyi!
Neyi anakutambiki, sambilaku kushakama habula kulema; chakwinzayi owu nakutambiki akwili nindi, Eyi ibwambu dami, inzaku wushakami hanu halema; akakumona kulema kudi akwenu ejima wunashakami nawu nakudya.
Muloŋa muntu wukuditohesha akamukehesha; nimuntu wukudikehesha akamutohesha.
Hakumwila owu muntu wamutambikili, nindi, Neyi wukuteleka chawija chamwaana hela chamelela, bayi wutambika amabwambu jeyi hela anakweyi hela antaŋa jeyi, hela akwenu ahetaku; akenda kakutambika nineyi nawa, akakuhiŋishilamu.
Neyi wukuteleka chawija cheyi, katambiki atuzweŋi, niayifwayi, niakwakubalakata, niamputamesu,
kulonda wukooleki; muloŋa wena hiyakweti yakukuhiŋishilamuku, akakuhiŋishilamu hamba kasaŋuka akwakuloŋa.
Mazu awa chanayitiyuwu kudi muntu wumu, wadiŋi hamu nawenowu ashakaminiyi nawu nakudya, hakumwila nindi, Muntu wakadya muwanta waNzambi nakooleki.
Yesu hakumwila nindi, Muntu wumu watelekeli chawija cheneni, hakukana antu amavulu.
Mpinji yakudya chawija chiyinashiki, hakutemesha nduŋu yindi nindi, Yaŋa wutambiki akanawu dehi neyi, Inzenuŋa, yuma yejima aloŋesha dehi.
Wejima wawu hiyakutachika kuleyaleya namuchima wawu wumu hohu. Watachi nindi, Nalandi iha dami, nakeŋi niyi nakuditala; aŋiteji mwani kushala.
Mukwawu nawa nindi, Nalandi ikumi daŋombi jakudimisha, nakeŋi niyi nakujeseka; aŋiteji mwani kushala.
Mukwawu nawa nindi, Nasumbuli iŋodami, hinukutwesha kuyaku.
Owu nduŋu hakwinza, hakumuleja nkaka yindi yumiyi. Owu mwanta wetala hakuzuwa, hakumwila nduŋu yindi nindi, Yaku swayi munyikwakwa nimutujila twamumukala, wuletaleti atuzweŋi, niayifwayi, niamputamesu, niakwakubalakata, wuyiŋijumu.
Owu nduŋu hakumwila nkaka yindi nindi, Mwanta, neli dehi muwunanleji, ilaŋa munashali mwakushakama antu amakwawu.
Mwanta hakumwila nduŋu yindi nindi, Yaku munjila jakula, nimutunyilamba, wuyikanjikiji eŋilumu, kulonda mwitala dami mwinzali to-o.
Muloŋa nukuyileja nami, awa antu akaninuwu, hosi niwumu wakatompa kuchawija chamuku.
Mwadiŋi nakuyayi himukuya nimazaza awantu amavulu, yena hakushetumuka,
hakuyila nindi, Muntu wukwinza kudami chakadi kuhela tata yindi, nimama yindi, niŋodindi, nianyanindi, nianakwindi, niahelindi, eŋa, hela wumi windi yomweni, hakutwesha kwikala kambanji kamuku.
Muntu wukubula kusenda kulusu yindi nakunlondelami, hakutwesha kwikala kambanji kamuku.
Mwinenwinyi wukwila neyi wukukeŋa kutuŋa itala deneni, wukubula kusambila kushakama nakuchinda mali amudimowu, atali neyi wukweti mali akudimanisha nachu?
Wamba kela wukwala kwachikuku hohu, kumanisha nehi, antu ejima akutalaku hiyakutachika kumuseha,
nawu, Iwu muntu wakuminini dakutachika kutuŋa hohu, kumanisha nehi.
Hela mwantanyi wukwila neyi wukukeŋa kuya nakulwa njita namwanta mukwawu, wukubula kusambila kushakama nakutoŋojoka nindi, ami nidi namakombakaji ikumi (10,000) hohu; nukutwesha kuya nakumonaŋana namwantowu wudi nakwinza namakombakaji makumi ayedi (20,000) kwaamu, tahindi?
Neyi hanatweshuku, wukunyakala kutemeshaŋahu dehi antu alema akwihula mwakuvumbikilawu ikala, hohachidiyi mukwawu kwakulehi nankashi.
Dichi nimwinenu wukubula kuleka yadiyi nayu yejima, hakutwesha kwikala kambanji kamuku.
Muŋwa wawuwahi; neyi muŋwa wuneli dehi wasamuka, akutwesha kuwutowesha cheŋi nanka?
Hiwukukwasha nawa maseki hela wushuku, akuwunata tuhu. Yowu wukweti matu akutiya atiyi.
 Ansonkeshi ejima niakwanshidi hiyakukundama kwakwihi nayena kulonda amutiyi.
AFwarisewu nawansoneki hiyakutoba nawu, Iwu muntu watambulaŋa akwanshidi, hakudya nawu.
Hakuyitila chishimu ichi,
nindi, Mwinenwinyi wukwila neyi wukweti nkulakaji (100) yanyikoku, hajimbala wumu, wukubula kushiya owu makumi atanu nawana nanyikoku yitanu nayiwana (99) mumpata, hakuya nakukeŋakeŋa owu najimbali, keŋe-e nichakumuwanayi?
Chakumuwanayi, wukumusha hamafwiji nakuzaŋalala.
Chakushikayi kwiindi, hakutambika amabwambu jindi niakwawu atuŋayi nawu kwakwihi, hakuyila nindi, Tuzaŋalalenu enu akwetu, mukoku wami wajimbala namuwani dehi.
Nukuyileja nami, mwiwulu, neyi akumona mukwanshidi wumu nabalumuki mumuchima, mukwikala muzaŋalu wakubadika muzaŋalu wakuzaŋalala namakumi atanu nawana nawantu atanu nawana (99) awantu aloŋa anabuli nsaŋu yakubalumuka mumuchima.
Hela mumbandanyi wukwila neyi wukweti ikumi damali, neyi ajimbeshahu idali dimu, wukubula kubutula inoŋu, akombakomba mwitala, nakudikeŋakeŋa chacheni nichakudiwanayi?
Chakudiwanayi hakutambika amabwambu jindi niakwawu atuŋayi nawu kwakwihi, hakwila nindi, Tuzaŋalalenu enu akwetu, nawani idali dinajimbesheli.
Nukuyileja nami, kumesu awaŋelu aNzambi kwekalaŋa muzaŋalu hansaŋu yamukwanshidi wumu nabalumuki mumuchima.
Hakwila nawa nindi, Kwadiŋi muntu wumu wadiŋi nawanyanindi amayala ayedi.
Wakansi wamwilili tata yindi nindi, Tata, nyinki iseka dayuma yinatela kutambula. Hakuyanjaŋena maheta indi.
Hakadi nikuleha mafuku, owu mwana wakansi hakupompesha yuma yejima, hakudiyila kwindi kwituŋa dakwakulehi, kwenoku hakukisaŋana mahetindi nakwenda nakubajama.
Chanamanishiyi yuma yejima, mwituŋodu muholoka ninzala yeneni, hakutachika kufwa nzala.
Hakuya nakushakama namwenimbu wetuŋodu; yena hakumutemesha mumahindi adiishi aŋulu.
Wakeŋeli nankashi kwikuta namafulu adiilaŋa aŋulu, hikwadiŋi muntu wakumwinka chuma, hela wumuku.
Chanawundishiyi mumesu, hakwila nindi, Aŋamba jatata O kuvula akweti yakudya yayivulu, enda ashiyahu, hakwila ami kunu hinukufwa nanzala.
Nukunyamuka kwami niyi kudi tata, nakamwili nami, Tata, namuputoli Nzambi wamwiwulu, nakuputoli nineyi nawa;
hinateli kwami kuntena cheŋi nawu mwaneyuku; aŋiteji mwani kwikala neyi ŋamba yeyi wumu.
Anyamuka nikunyamuka, aya nikudi tata yindi. Ilaŋa hadiŋiyi wuchidi maaya, tata yindi hakumumona, hakutiya wushona, hakuya lufuchi, hakumukumbata kunshiŋu, hakumupwepujola.
Mwanindi hakumwila nindi, Tata, namuputoli Nzambi wamwiwulu, nakuputoli nineyi nawa; hinateli kwami kuntena cheŋi nawu mwaneyuku.
Ilaŋa tata yindi hakuyila anduŋu jindi nindi, Letenu swayi chikowelu chachilehi chochasweja kuwaha, mumuvwikichu; mumushi nikazeya kumunu windi, ninkwabilu kunyendu yindi.
Letenu mwana kaŋombi wanuna, mumujahi; tudyenu, tuluŋenu;
muloŋa iwu mwanami iwu wafwili, nahandi cheŋi; wajimbeli, namwekani. Atachika nikuluŋa.
Ilaŋa mwanindi wamukulumpi wadiŋi mwiha. Chadiŋi nakwinzayi, hakushika kwakwihi netala hakutiya nikwimba nikuhaŋana.
Hakutambika mukwenzi weyala wumu, hakumwihula nindi, Kunasoŋidi?
Yena hakumwakula nindi, Manakweyi nenzi dehi; tata yeyi namujahili dehi mwana kaŋombi wanuna, nanichi chanamutambuliyi cheŋi wamuwenyi, wakola.
Ilaŋa yaya yindi hakuzuwa, kwonti kwindi kwiŋilamu. Tata yindi hakwidika, hakumulembelela.
Ilaŋa yena hakumwakula nindi, Nyaka yejimiyi nakukalakelaŋa ho-o, kanda dehi nimotokuhu izu deyuku; eyi kunyinka hela mwana kampembi, kulonda niluŋi chimu nawamabwambu jami, nehi.
Hakwila chanenziyi iwu mwaneyi iwu, yena wakisaŋana dehi maheta eyi nawayivumbi, hiwukumujahila nimwana kaŋombi wanuna.
Yena hakumwila nindi, Eyi mwanami, twekala neyi mafuku ejima, yuma yami yejima yeyeyi hohu.
Twadi kwila ŋahi? Tubuli kuluŋa nikuzaŋalala? Iwu manakweyi wafwili, nahandi cheŋi; wajimbeli, namwekani.
Hakuyila nawa atumbanji twindi nindi, Kwadiŋi muntu waheta wumu, wadiŋi nankoŋi yindi; yena nkoŋi hiyakumushimuna kudi akwawu, nawu wudi nakukisaŋana yuma yambala yamwanta windi.
Yena hakumutambika, hakumwila nindi, Iyi nsaŋu yeyi yinidi nakutiya yanka? Lumbululaku mwahita wunkoŋi weyi; muloŋa wunkoŋi weyi wunakumi dehi.
Owu nkoŋi hakwila mumuchima windi nindi, Ichi chakuntambulayi mwanta wami wunkoŋi wami, nukwila ŋahi? Ŋovu jakudima kwosi; kulomba chikweti nsonyi.
Neluki dehi chinukwila, kulonda chakumfumishawu muwunkoŋi akantambuli mumatalawu.
Hakutambika akwanyikudi yamwanta windi ejima; hakumwihula watachi nindi, Mukudi weyi namwanta wami washika mudihi?
Yena nindi, Manji akweseka mujilita 3000. Hakumwila nindi, Nonaku mukanda weyi wamukudi, shakamaku swayi wusoneki jilita 1500.
Hakumwihula mukwawu nawa nindi, Indi eyi mukudi weyi namwanta wami washika mudihi? Yena nindi, 17,000 kg yatidiku. Hakumwila nindi, Nonaku mukanda weyi wamukudi, wusoneki 14,000 kg.
Mwanta windi hakumuhameka owu nkoŋi waheŋa chababeliyi; muloŋa antu ampata yamunu mwishina amakonu, anabadiki akwachejeji kubabala.
Ami nukuyileja nami, mukoŋeshi maheta amunu mwishina akuwana nachu amabwambu, kulonda chiyakamana maheta, akayitambuli mwakushakama hayanyaka.
Muntu wukushinshika nakachuma kasweja kukeha, wukushinshika nawa ninayuma yayivulu; muntu wukuheŋa nakachuma kasweja kukeha, wukuheŋa nawa ninayuma yayivulu.
Dichi neyi munabuli kushinshikila maheta amunu mwishina, wukuyishila kuhemba maheta alala hinyi?
Neyi munabuli kushinshikila chuma chamukwenu, wukukwinka cheyeyi aweni hinyi?
 Ŋambanyi wukutwesha kukalakela anyanta ayedi? Chiŋa yohelahu wumu, yokeŋa mukwawu; hela yokalakela wumu, yodiwula mukwawu. Himunatweshi kukalakela niNzambi nimahetaku.
AFwarisewu ádiŋi akwalwisu, chanatiyuwu yuma yejimiyi hiyakumuseha.
Hakuyila nindi, Enu yenu mwadishimunaŋa kudi antu nenu twaloŋa; ilaŋa Nzambi neluki nyichima yenu. Muloŋa chuma chalemeshaŋawu kudi antu, kumesu aNzambi hichishimashima.
Nshimbi niatuprofwetu anakumini hadi Yowanu, ilaŋa kufuma henohu ashimunaŋa nsaŋu yayiwahi yawanta waNzambi, niantu ejima anakulwisha kulonda eŋilumu.
Chaswayi iwulu niseki kuhita, chakala kuholoka kamufunda kakunshimbi kamu.
Muntu wukuseŋa iŋodindi asumbula wacheŋi, neli wuvumbi; wúkusumbula mumbanda anaseŋuwu kudi mfumwindi neli wuvumbi.
Kwadiŋi mukwakuheta wumu wavwelaŋa mahina amawahi awusombu niatooka, washakaminaŋa nakuluŋa hefuku hefuku.
Kwadiŋi nawa kazweŋi, ijina dindi Lazaru, amukamikilaŋa kuchisu chindi, mujimba wejima kwayilonda hohu;
wakeŋelaŋa nindi amudiishaŋa nkuuku jikuholokaŋa kumesa yanowu mukwakuheta; chalala niatuwa hiyakwinzaŋa nakulasha hayilonda yindi.
Owu kazweŋi hakufwa, amweleka nikudi aŋelu, amutwala nihantulu yaAbarahama. Mukwakuheta niyena hakufwa, amujiika nikumujiika.
Hakufumbwila mesu mukaluŋa mwadiŋiyi, hakukaba nankashi, hakumumwena Abarahama kwakulehi, niLazaru wudi hantulu yindi.
Hakubilela nindi, Tata Abarahama, antiyili luwi, atemeshi Lazaru atumpiki insa yamunu windi mumenji, enzi awundishi idimi dami; ami nidi nakumona yihuŋu mumuzuzu iwu.
Kutiya Abarahama nindi, Eyi mwanami, anukaku eyi chiwadiŋi mumi, watambwilaŋa yuma yeyi yayiwahi, chochadiŋi nakutambulayi Lazaru yuma yindi yatama; hakwinzichi yena anamukundeji dehi, eyi hiwukumona yihuŋu.
Hadi nichuma chikwawu; hakachi ketu nanenu ashahu ikela dasweja kutoha, kulonda muntu wukukeŋa kufuma kunu enzi kudenu, akakaŋanyi; hela muntu wukukeŋa kufuma oku amotokeli kudetu, akaŋanyi nawa.
Yena nindi, Komana neyi chidochu, nalembi tata, mutemeshi Lazaru kwitala datata yami;
muloŋa nikweti anakwami atanu; ayi akayileji, akabuli niwena kwinza munu mwakukaba nankashi.
Ilaŋa Abarahama nindi, Akweti nyikanda yaMosi niyatuprofwetu, ayitiyi.
Ilaŋa yena nindi, Nehi tata Abarahama, neyi muntu afuma mudi afu aya kudi wena, akabalumuka munyichima.
Abarahama hakumwila nindi, Neyi akubula kutiya Mosi niatuprofwetu, hela muntu wukusaŋuka mudi afu hiyaketiya nihantuku.
Hakuyila atumbanji twindi nindi, Nsaŋu jakudimbwisha antu hijikutwesha kubula kwinzaku, chiŋa jinza hohu; hakwila owu wukujileta, oyi yihuŋu yakamonayi!
Muntu wukudimbwisha mwana wanyanya wumu iwu, chikuwaha kumukasa ilola deneni dakuhalila kunshiŋu yindi, hikumunatila mukaluŋalwiji.
Babalenu enu aweni. Neyi manakweyi nakuputoli, muhosholi; neyi nabalumuki mumuchima, mwanakeni.
Neyi ifuku dimu wukukuputola mapampa katanu nakayedi, afunta kudeyi mapampa katanu nakayedi nawa nakwila nindi, Nalembi; kamwanakeni.
Apostolu hiyakumwila Mwanta nawu, Tuvulishili kukuhwelela kwetu.
Mwanta nindi, Neyi mukwikala nakukuhwelela kwanti kwakweseka nakambutu kanyanya kamu, mwadi kumwila iwu chilembalemba nenu, Bwitikaku, wuditumbi mukaluŋalwiji; wadi kuyovwahila.
Hadi mwinenwinyi wukweti ŋamba yindi wadimaŋa, indi kwiji wadiishaŋa nyikoku, chakufumayi kwiha amwili nindi, inzaŋa swayi wushakami nakudya?
Abuli kumwila nindi, Loŋeshaku yakudya nidyi, vwalaku chachiwahi wuŋimeni, nidyi, ninwi. Neyi wunakumishi dehi, nineyi aweni wakadyi wakanwi?
Chakwilayi yuma yakumulejawu, wukumusakilila owu ŋamba, tahindi?
Dimu mukwila ninenu nawa, neyi muneli yuma yayilejawu yejima, mukuhosha nenu, Tuyaŋamba amukunkulwayi; tunakumini dakwila kwanyidimu yetu hohu.
Cheliluwu adi munjila yawu yakuya kuYerusalema, yena wadiŋi nakuhita muneli Samariya iku, Ŋaliliya iku, yena mukachi.
Chayiliyi mumukala wumu, hikukumubulakana amayala ikumi akweti musoŋu wambumba, hiyakwimana hahalehi;
hiyakubideka naŋovu nawu, Yesu, Mwanta, tutiyili luwi.
Chanayimoniyi, hakuyila nindi, Yenu mwakadimwekeshi kudi atupristu. Chadiŋi nakuyawu, atooka nikutooka.
Wumu, chanamoniyi nakoli dehi, hakufunta nakulemesha Nzambi nezu daŋovu.
Hakudinata chamesu heseki kunyendu yaYesu nakumusakilila; yenowu muntu wadiŋi kaSamariya.
Yesu hakumwihula nindi, Hiyanatookeshi ikumuku? Indi awa atanu nawana adi kudihi?
Kwosi nafunti nakumulemesha Nzambi, chiŋa yoyeniwu mwenyi wamwituŋa dacheŋi hohu?
Hakumwila nindi, Nyamukaku, yaŋa kweyi kukuhwelela kweyi; kunakukoleshi dehi.
Chamwihwiluwu kudi aFwarisewu hamba kenza wanta waNzambi, hakuyakula nindi, Wanta waNzambi hiwukwinza nakuwutala namesuku,
hela nakuhosha nawu, Iwu! hela, Owu! Nehi. Talenu, wanta waNzambi wudi mudenu.
Hakuyila atumbanji nindi, Mafuku akenza imwakakeŋa kumona ifuku daMwana kaMuntu dimu, himwakadimonaku.
Chakahoshawu nawu, Owu! hela, Iwu! bayi mwakafumahu hela kuyilondelaku.
Hefuku daMwana kaMuntu, yena wakela neyi nvula yikukena kumutamba wumu wewulu, kutooka nikumutamba wukwawu.
Ilaŋa chiŋa yosambila kukaba yuma yayivulu, amuhela kudi antu achisakichi.
Cheliluwu hamafuku aNowa, dichi chakelawu nihamafuku aMwana kaMuntu nawa.
Adiilaŋa, anwinaŋa, asumbwilaŋa, asumbwishilaŋa, ndo-o nikwifuku deŋililiyi Nowa muwatu; dibaji dinza nikwinza, diyijilumuna niwejima wawu.
Cheliluwu hamafuku aLoti, adiilaŋa, anwinaŋa, alandilaŋa, alandishilaŋa, adiminaŋa, atuŋilaŋa;
ilaŋa hefuku dafuminiyi Loti muSodoma, kwanokeli kesi, nikesi kakufuma mwiwulu kudi Nzambi, kayijilumwini wejima wawu.
Mwomumu nawa dimu mwakelawu ifuku dakamwekana Mwana kaMuntu.
 Ifuku odu muntu wakekala hewulu detala, yuma yindi yidi mwitala, bayi asuluka nakuyitwala kwacheŋuku. Chochimu nimuntu wakekala mwiha, bayi afunta cheŋuku.
Anukenu iŋodaLoti.
Muntu wukukeŋa kumona wumi windi wakawujimbesha; muntu wukujimbesha wumi windi wakawumona wawuwenyi.
Nukuyileja nami, hawufuku wenowu antu ayedi akekala hakadidi kamu; wumu akamutwala, mukwawu wakashala.
Antu ayedi akekala nakutwa hamu; wumu akamutwala, mukwawu wakashala.
Antu ayedi akekala mwiha; wumu akamutwala, mukwawu wakashala.
Hiyakumwihula nawu, Kudihi Mwanta? Yena hakuyila nindi, Kunafwili kanyama, diku kukupompela makubi.
Hakuyitila chishimu kulonda alombelaŋa mafuku ejima chakadi kuzeya,
nindi, Mumukala weneni wumu mwadiŋi nsompeshi wumu wabulili kutiya Nzambi woma, hela kubaŋa antu nehi.
Mumukalowu mwadiŋi mumbanda wamfwila wumu; yena mumbanda hakuzebaŋa kudi owu nsompeshi nindi, Nhosheli muloŋa nasamuloŋa wami.
Hahitili mafuku yena kwonti kwindi; nkumininaku hakwila mumuchima windi nindi, Ami hinatiyaŋa Nzambi womaku, hela antu kuyibaŋa nehi;
hela chochu, chakuswejayi mumbanda iwu kunzebela, keŋa anzeyeshi tuhu, chakwilayi zebe-e ichi, nukukumina dakumuhoshela muloŋa windi tuhu.
Mwanta wahosheli nindi, Tiyenu chahosheliyi owu nsompeshi waheŋa.
Nzambi abuli kutenda antu indi atondayi dehi, amubilelaŋa nimwaana niwufuku, wakabula kuyitiyilila?
Nukuyileja nami hakalaba nakuyitendaku. Hela ochu, chakenzayi Mwana kaMuntu, wakawana kukuhwelela hamaseki, tahindi?
Hakutila nawa chishimu antu adikuhwelelaŋa awenawu nawu twaloŋa, hiyakudiwula akwawu ejima,
nindi, Antu ayedi akandukili muTembeli akalombeli, iwu kaFwarisewu, iwu nsonkeshi.
KaFwarisewu hakwimana nakudilombelela mumuchima windi nindi, Eyi Nzambi, nakusakilili chinabuli kwikala neyi antu acheŋi, akwanyilami, aheŋa, ayivumbi, hela tuhu neyi iwu nsonkeshi iwu.
Najiŋaŋa nakuleka kudya hamulungu kayedi, hamulungu kayedi; nalambulaŋa yamwikumi yayuma yinahetaŋa yejima.
Ilaŋa nsonkeshi hakwimana kwakulehi, kumona jakufumbula mesu indi atala kwiwulu nehi; ilaŋa hakukwata hantulu yindi nakuneŋa nindi, Eyi Nzambi, antiyili luwi, ami mukwanshidi.
Nukuyileja nami, yeniwu muntu diyi wakunkumukili kwitala dindi anamuyiŋishi dehi nakumutena waloŋa, bayi iwu mukwawuku; muloŋa muntu wukuditohesha akamukehesha, ilaŋa muntu wukudikehesha akamutohesha.
Hiyakumuletela anyanawu anyanya kulonda yena ayinaŋiki makasa; atumbanji chanachimonuwu, hiyakuyihoshola.
Ilaŋa Yesu hakuyitambika nindi, Yitejenu anyana anyanya enzi kudami, bayi muyilekeshaku; muloŋa wanta waNzambi wawena adi chochichi.
Nukuyileja chalala nami, muntu wukubula kutambula wanta waNzambi neyi mwana wanyanya, hakwiŋilamu nihantuku.
Nyuuli wumu hakumwihula nindi, Eyi Nkuluŋaŋa muwahi, nukwila ŋahi kulonda nakaswani wumi wahayanyaka?
Yesu hakumwila nindi, Wukuntenenadi neyi muwahi? Hosi muwahuku chiŋa Nzambi hohu.
 Nshimbi wajiluka dehi nawu,
Yena nindi, Yuma yejimiyi nayihemba dehi kufumisha kuwansi.
Yesu chanachitiyiyi, hakumwila nindi, Kunashali chuma chimu; landishaku yiwudi nayu yejima, wuyinki atuzweŋi, wuheti maheta amwiwulu; winzi wunlondaŋa.
Ilaŋa yena chanachitiyiyi, hakuneŋa nankashi, muloŋa wadiŋi wasweja kuheta.
Yesu hakumutala, hakwila nindi, O chamonaŋawu akwakuheta kukala kwiŋila muwanta waNzambi!
Ŋameli kwiŋila mudisu dandoŋu chaswayi; mukwakuheta kwiŋila muwanta waNzambi chakala.
Antu achitiyili hiyakwila nawu, Indi wamba kamwinewa hinyi?
Yena nindi, Yuma yikukaŋanya antu, Nzambi wukuyitwesha.
Petulu nindi, Tala, etu tunashiyi yuma yetu yejima, tunakulondeli.
Yena hakuyila nindi, Nukuyileja chalala nami, muntu wukushiya itala, hela iŋodindi, hela anakwindi, hela anvwali, hela anyana hansaŋu yawanta waNzambi,
wukutambula makonu akubadikawa, nihanyaka yakenza wakatambula wumi wahayanyaka.
Hakupompesha ikumi nayedi (12) kwadiŋiyi yena, hakuyila nindi, Tiyenu, hitukuya nakukanduka kuYerusalema; yuma yejima yakutena Mwana kaMuntu munyikanda yawatuprofwetu yakalumbuluka.
Muloŋa akamulubula kudi aJentili, akamuseha, akamutiyisha nsonyi nankashi, akamufwijila mazeŋi,
akamuvupola, akamujaha; ifuku damuchisatu wakasaŋuka mudi afu.
Wena, yuma yejimiyi kuyilumbulukila nehi; izu idi ayijindilidu, kwiluka yuma yahosheliyi nehi.
Chelili naswili dehi kwakwihi naYeriku, mputamesu wumu washakamini kunsa yanjila nakulomba yamukunkulu.
chanatiyiyi izaza dawantu hidikuhita, hakwihula nindi, Kunasoŋidi?
Hiyakumuleja nawu, Yesu wakuNazareta hakuhita.
Hakubilela nindi, Eyi Yesu, Mwana kaDavidi, ntiyili luwi.
Átwamininuku hiyakumuhoshola nawu, Mwenaku. Ilaŋa yena hakusweja kubilela nindi, Eyi Mwana kaDavidi, ntiyili luwi.
Yesu hakwimana, hakuyila nindi, Muletenu kudami. Chanashikiyi kwakwihi,
hakumwihula nindi, Wunakeŋi nikwilili chumanyi? Yena nindi, Mwanta nakeŋi nimonaŋa.
Yesu hakumwila nindi, Monaku; kukuhwelela kweyi kunakukoleshi dehi.
Hohenohu yomona nikumona; hakumulondela Yesu nakulemesha Nzambi. Antu ejima chanachimonuwu, hiyakuhameka Nzambi.
Eŋila nimuYeriku, hakuya nakupandakanamu.
Kutala iyala wumu, ijina dindi Zakewu, mukulumpi wawansonkeshi waheta,
wakeŋelaŋa kumumona Yesu amwiluki chadiyi, ilaŋa wakaŋenyi nansaŋu yezaza dawantu, muloŋa yena wadiŋi wakiya.
Hakutemukaŋahu dehi lufuchi, hakukandama kuchilembalemba kulonda amumoni, muloŋa diku kwakukeŋa kuhitilayi Yesu.
Chanashikiyi Yesu kwenoku, hakutala kwiwulu, hakumwila nindi, Eyi Zakewu, sulukaku swayi; lelu chiŋa nishakama kwitala deyi.
Hakusuluka swayi, hakumutambula namuzaŋalu.
Antu chanachimonuwu, hiyakunyinyita wejima wawu nawu, Nayi nakukama kudi iyala mukwanshidi.
Zakewu hakwimana, hakumwila Mwanta nindi, Mwanta, tala, nukubalula mahetami hakachi, chibalu chimu nanjaŋeni atuzweŋi; neyi hadi muntu nadiila yawukombi, nukumufuntishila yiwana.
Yesu hakumwila nindi, Lelu wamwinu wunenzi kwitalidi, nanochu chaneliyi niyena himwana kaAbarahama.
Muloŋa Mwana kaMuntu nenzi akakeŋakeŋi, akaamwini wajimbeli.
Chanatiyuwu yumiyi, hakunuŋaku chishimu muloŋa hadi kwakwihi naYerusalema. Antu adiŋi nakutoŋojoka nawu wanta waNzambi keŋa wumwekani hohenohu.
Dichi hakwila nindi, Chilolu wumu wayili kwituŋa dakwakulehi, nindi akatambuli wanta windi akafunti cheŋi.
Hakutambika aŋamba jindi ikumi, hakuyanjaŋena mali ikumi, hakuyila nindi, Landululenu kushika nichinakenza cheŋi.
Ilaŋa akwamukala windi adiŋi amuhela, hiyakumutemeshela antu alema nawu, Kwonti kwetu yeniwu kwikala mwanta wetu.
Chanafuntiyi cheŋi, natambuli dehi wanta, hakutambika aŋamba enkeliyi mali, kulonda eluki yanawanuwu kukulandulula.
Watachi hakwinza kudi yena nindi, Eyi mwanta, kudali deyi nawenuku amakwawu ikumi.
Hakumwila nindi, Chachiwahi, eyi wuŋamba wamuwahi; chiwunashinshiki nakachuma kantesha, ikalaku mwanta wanyikala ikumi.
Wamuchiyedi hakwinza nindi, Eyi mwanta, kudali deyi nawenuku atanu.
Hakumwila niyena nawa nindi, Nineyi nawa ikalaku mwanta wanyikala yitanu.
Mukwawu hakwinza nindi, Eyi mwanta, tala idali deyi idi, nadiswekeli mwihina.
Nakutiyili woma nanochu chiwazuwa; wenda wunona yiwabulili kutenteka, wenda wumuna kuwabulili kukuwa.
Hakumwila nindi, Eyi ŋamba watama, nukukusompesha namazu amukanwa keyeyi aweni. Welukili neyi ami nimuntu wazuwa, nenda ninona yinabulili kutenteka, nenda nimuna kunabulili kukuwa;
walekelelidi kusha mali ami mubanki, kulonda ichi chinenzi, niwani niyakushilahu?
Hakuyila antu emenuku nindi, Mutambulenu idali dindi, mwinkenu iwu wukweti mali ikumi.
Hiyakumwila nawu, Mwanta, iwu wukweti mali ikumi.
Nindi, Nukuyileja nami wúkweti akamulunjikila, wábula akamutambula ninaka kadiyi naku.
Ilaŋa awa akwankunyi nami abulili kukeŋa ami kwikala mwanta wawu, yiletenu kunu, muyijahili kumesu ami.
Chanahoshiyi ochu, hakutwaminaŋahu dehi, hakukanduka kuYerusalema.
Chayilaŋayi nakushika kwakwihi naBetefwaji naBetani, kwokumpidi yaOliveta, hakutemesha atumbanji twindi ayedi,
nindi, Yenu kumukala wudi kumbidi wuna. Chimukushika mukumona mwana kachimbulu wakadi kwendelaŋahu dehi muntu, anamukasi; mwakamukasununi mumuleti kunu. 
Neyi muntu wukuyihula nindi, Mukumukasunwinadi? mwakamwila nenu, Anamukeŋi kudi Mwanta.
Átemesheluwu hiyakuya, hiyakuwana mwomwayilejeliyi.
Chadiŋi nakukasununawu mwana kachimbulu, ámuheteli hiyakuyila nawu, Mudi nakumukasunwinadi mwana kachimbulu?
Hiyakuyila nawu, Mwanta diyi namukeŋi.
Hiyakumuleta kudi Yesu, hiyakusha mahinawu hamwana kachimbulu, amukandamishahu niYesu.
Chadiŋi nakuyayi, hiyakwala mahinawu mumukwakwa.
Chayilaŋayi nakushika kwakwihi nakwakunkumukila mpidi yaOliveta, izaza dawatumbanji dejima hidikutachika kuzaŋalala nakuhameka Nzambi nezu daŋovu, nanyidimu yanamonuwu dehi yejima.
Nawu,
 AFwarisewu amakwawu adiŋi mwizaza hiyakumwila nawu, Eyi Nkuluŋaŋa, yihosholi atumbanji tweyi.
Kuchinka yena nindi, Nukuyileja nami, neyi wena akumwena malola awa akuvwakuka.
Chayilaŋayi nakushika kwakwihi, amona niYerusalema, hakuyidilila,
nindi, Lelu neyi wadiŋi weluka yuma yikukuletela kuwunda! Ilaŋa anayijindi wubuli kuyimona.
Muloŋa mafuku amba kakuwana, amba kakupundila mpwembu kudi akwankunyi neyi kwi-ndo; amba kakujikilila niniku niniku mbadi jejima;
amba kakunatila heseki kumu nawanyaneyi; mudeyi himwamba kashala ilola dimu dakunaŋamana hadikwawuku; nanochu chiwabulili kwiluka mpinji yanakuhempuluwu.
Hakwiŋila muTembeli, hakutachika kutemunamu ádiŋi nakulandishilamu.
Hakuyila nindi, Anasoneki nawu,
Hakutaŋisha hefuku hefuku muTembeli. Akulumpi jawatupristu niansoneki nawantu alema hiyakukeŋa hakumujahila;
ilaŋa akaŋenyi kumona mwakwila, muloŋa antu ejima hiyakuduŋumika nakumutiyilila.
Wena mafuku owu, ifuku dimu wadiŋi nakutaŋisha antu muTembeli nikushimuna nsaŋu yayiwahi, kudi yena hikukwinza akulumpi jawatupristu niansoneki niakulumpi.
Hiyakumwila nawu, Tuleji, eyi welaŋa yumiyi nawantanyi? Indi nakwinki wantiwu hinyi?
Hakuyakula nindi, Ninami nawa nukuyihula kadizu kamu, munleji.
 Chijimikilu chaYowanu chakwiwulu, tahindi chakudi antu?
Wena hiyakudihujola nawu, Neyi tukwila netu chakwiwulu, yena wukwila nindi, Mwalekelelidi kumukuhwelela?
Neyi tukwila netu chakudi antu, akutwasola malola kudi antu ejima; muloŋa wena etejaŋa nawu Yowanu wadiŋi kaprofwetu.
Dichi hiyakwakula nawu, Kwiji; hituneluki kuchafuminuku.
Yesu hakuyila nindi, Hela ami hinukuyileja wanta wunelaŋa nachu yumiyuku.
Hakutachika kuyitila antu chishimu chakwila nindi, Muntu wumu wadimini itempa danyivinyu; hakudishila akwakudima, hakuya kwituŋa dacheŋi haleheli chacheni.
Hachilaaka chanyikabu hakutemeshela akwakudima nduŋu wumu, kulonda amwinki nyikabu yamwitempa. Ilaŋa akwakudima hiyakumweta, hiyakumufuntisha makasakasa.
Hakutemeshaku ninduŋu mukwawu; niyena nawa hiyakumweta, hiyakumukoŋa chatama, amufuntisha nimakasakasa.
Hakutemeshaku wamuchisatu; niyena nawa hiyakumukatisha, amunata nikumpata.
Mwiniitempa danyivinyu nindi, Nukwila ŋahi? Nukutemesha mwanami nakeŋa nankashi, wamba kela akamwakama yena.
Ilaŋa akwakudima chanamumonuwu, hiyakutiyaŋana nawu, Iwu diyi nswana; tumujahenu, kulonda wuswana wikali wetwetu.
Hiyakumwidisha mwitempodu, hiyakumujaha. Dichi mwiniitempa wakayila ŋahi?
Wakenza nakujilumuna awa akwakudima, odu itempa wakenka antu acheŋi. Chanachitiyuwu, hiyakwila nawu, Chinjila!
Ilaŋa yena hakuyitala nindi, Idi izu danasonekuwu dakwila nawu,
Antu ejima akuholokela helolodu, akukotoka kotu kotu; hakwila muntu akaholokelawu kudi ilolodu, akamufukumuna neyi lunkuŋu.
Yena mpinji oyu ansoneki niakulumpi jawatupristu akeŋeli nawu amukwati, ilaŋa hiyakutiya woma wawantu; muloŋa wena elukili nawu, Chishimu ichi natili etu.
Hiyakumweba, hiyakutemeshaku akwakumwendesha adimbeni kumwekana neyi antu aloŋa, kulonda amukwati namazu akuhoshayi, amoni jakumulubula kuŋovu nikuwanta wanyuuli.
Hiyakumwihula nawu, Eyi Nkuluŋaŋa, tuneluki netu eyi wahoshaŋa nikutaŋisha mwaloŋa, hiwatiyaŋa muntu womaku, wataŋishaŋa njila yaNzambi muwalala.
Chaloŋa etu kusonka kudi Kesari, tahindi nehi?
Ilaŋa yena wamweni makasu awu,
hakuyila nindi, Nlejenu idali. Dikweti chifwikija chanyi, ninsona yanyi? Nawu, YaKesari.
Kuchinka yena nindi, Dichi mwinkenu Kesari yuma yaKesari; mwinkenu Nzambi yuma yaNzambi.
Chanahoshiyi mazu owu kumesu awantu, hiyamweni hakumushintakeshelaku; akuminini dakuhayama mwakwiliyi, amwena ninzo-o.
Kudi yena hikukwinza aSadusi amakwawu, elaŋa nawu afu hiyasaŋukaŋaku.
Hiyakumwihula nawu, Eyi Nkuluŋaŋa, Mosi watusonekeleli nindi, neyi muntu wukweti manakwindi ofwa chakadi kumushiya iŋodindi namwana, manakwindi akatambuli mumbanda, akamuvweli manakwindi mwana.
Dichi kwadiŋi amayala atanu nayedi ivumu dawu dimu. Watachi wasumbwili mumbanda, wafwili chakadi anyana;
niwamuchiyedi, niwamuchisatu chochu.
Wejima wawu atanu nayedi chochu nawa, afwili, kushiya anyana nehi.
Nkumininaku mumbanda niyena ofwa nikufwa.
Dichi hamba kasaŋukawu afu, mumbanda wakela iŋodawumwodihi? Muloŋa ejima wawu atanu nayedi amusumbwili.
Yesu hakuyila nindi, Antu anyakiyi asumbulaŋa, asumbukaŋa;
ilaŋa antu anafuukuluwu nawu anateli kushika kunyakoyu, nikukusaŋuka mudi afu, hiyakasumbula hela kusumbukaku.
Muloŋa hela kufwa, hiyakatwesha kufwa cheŋuku; anesekani nawaŋelu, hiyanyana kaNzambi anasaŋuki dehi.
Hakwila nsaŋu yakusaŋuka, hela Mosi wayilejeli, oku kwasonekawu nsaŋu yachiputa, hateneniyi MWANTA nindi,
Yena hiNzambi yawafuku, hiNzambi yawamomi; muloŋa ejima amuhandilaŋa yena.
Ansoneki amakwawu hiyakwakula nawu, Eyi Nkuluŋaŋa, wunahoshi chachiwahi.
Muloŋa atiyili woma wakumwihula cheŋi chuma chikwawu.
Hakuyila nindi, Chelaŋawu nawu Kristu himwana kaDavidi, chaya mudihi?
Muloŋa Davidi yomweni namuteni mumukanda waMasamu nindi,
Nichinamba kayila ayilumbu jeyi hiyadi itanda dakunyendu yeyi.
Davidi wamutenaŋa nindi Mwanta; wukwikala mwanindi ŋahi?
Hakuyila atumbanji twindi, iku antu ejima adi nakumutiya,
nindi, Babelenu ansoneki, atiyaŋa kuwaha kuvwalavwala mahina akuluka, akeŋa kuyimwosha kuwulandilu, akeŋa matanda alema mumashikola, akeŋa kushakama halema kuyawija;
hiyakulombela lombelele-e kulombela kwakudimbana nachu, iku adi nakudya maheta awambanda amfwila. Diwu amba kamona kubabesha kwasweja.
Hakubanduka, hakumona akwakuheta adi nakuumbila nyilambu yawu muchikasha chakuswekela mali.
Hakumona mumbanda mfwila kazweŋi wumu, hakuumbilamu tumali twanyanya tuyedi.
Hakwila nindi, Nukuyileja chalala nami, mumbandiwu mfwila kazweŋi, nombilumu yabadika akwawu ejima.
Muloŋa awa ejima anombilumu nyilambu yakumahetawu amavulu; ilaŋa yeniwu mumbanda nombilumu yawuzweŋi windi, yejima yadiŋi yakudikwasha nachu.
Antu amakwawu adiŋi nakutena Tembeli, chayiwahishiluwu namalola amawahi niyamukunkulu yikwawu yakumwekesha lubanji.
Hakuyila nindi, Yumiyi yimukutala, mafuku amba kenza hiyamba kashiya ilola nidimu dakanaŋamana helola dikwawu, dakabula kunatika hesekuku.
Hiyakumwihula nawu, Eyi Nkuluŋaŋa, indi yumiyi yamba kashika hamwaakanyi? Hakakeŋa kumwekana yumiyi, hamba kekala chinjikijilu chanka?
Yena hakuyila nindi, Babalenu akenda kayiluwaŋesha. Muloŋa amavulu akenza mwijina dami nakwila nawu, Diyi ami; nawu, Mwaka wunashiki dehi kwakwihi. Bayi mwakayilondelaku.
Chimwakatiya nsaŋu jamajita nimapumba, bayi mwakafwa mutentuku; muloŋa yumiyi chiŋa yisambila kumwekana; hakwinza kukumisha kuchidi kanda.
Henohu hakunuŋaku nindi, Munza wakanyamuka nakulwa namunza wukwawu, wanta nawanta wukwawu.
Kwakaholoka nyitentanshi yayeni, ninzala, niyipupu kwacheŋi nakwacheŋi. Kwakekala yuma yafwana yakufwisha antu mutentu, niyinjikijilu yamaneni yakufuma kwiwulu.
Hakela yuma yejimiyi yichidi kanda yishiki, akasambila kuyikwatenu, akayikabisha, akayilubula kuyota yawu, akayisha mutuleya, akayikokela kumesu awanyanta ankanu nawanyuuli kukoola ijina dami.
Chakabalumuka chuma chakuyishimwina nachu antu wunsahu.
Dichi kuminenu dakuwunda munyichima yenu, muleki kutoŋojokaŋahu dehi mumwakaakula;
muloŋa ami nakayinka kanwa nimaana, kulonda akwankunyi nenu ejima akakaŋanyi hela kudikaŋilamu, hela kutadikamu.
 Anvwali jenu, hela anakwenu, hela antaŋa jenu, hela amabwambu jenu akayifukeja; enu amakwawu akayijahisha.
 Akayihela kudi antu ejima kukoola ijina dami.
Kwosi nsuki yakunyitu yenu niyimu, yakakisikaku.
 Mukukakela kwenu, dimu mumukumwena wumi wenu.
Ilaŋa himwakamona Yerusalema anayikuchiki dehi namajita kwi-ndo, henohu kelukenu nenu keŋa ayibalumuni yikali ihembi.
Henohu ádi muYudeya akatemukili kumapidi; ádi mukachi kamukala akafumumu; ádi mumaha bayi akeŋila cheŋi muŋandaku.
Muloŋa wenawa diwu mafuku akutenda, kulonda yuma yasonekeluwu yejima yakalumbuluki.
Oyi yihuŋu yakamonawu ákekala namavumu, niákaamwisha hamafuku owu! Muloŋa mwituŋa mwakaholoka ihuŋu dasweja hamafuku owu, nikuzuwila nankashi antu ambala awa.
Akayitapa nampoku yakabali, akayitwala muwunkoli munyunza yejima; ŋanda Yerusalema akayidata kudi aJentili, nichamba kamana nyaka yawaJentili.
 Mwitaŋwa mwakekala yinjikijilu, nimukakweji, nimututumbwa; nyunza yakakaba nankashi heseki, hiyakuhayama lushindu lwamankanda akaluŋalwiji.
Antu akahwidijela nawoma munyichima yawu, nakutalila yuma yidi nakwinza hamatuŋa, muloŋa ŋovu jamawulu jakakanka.
Henohu akamona Mwana kaMuntu hakwinza mwivu, naŋovu yayeni, nalubanji lwakulema kwasweja.
Yumiyi chiyakatachika kumwekana, bandulenu nyitu yenu, talenu kwiwulu, muloŋa kukuula kwenu hikukushika kwakwihi.
Hakuyitila chishimu nindi, Talenu iwu mutondu wachikuyu ninyitondu yejima.
Chiyinasapuki ichi, munachimoni, muneluki enu aweni nenu nkanza yidi kwakwihi.
Chochimu ninenu nawa, chimwakamona yumiyi hiyikumwekana, kelukenu nenu wanta waNzambi keŋa wushiki.
Nukuyileja chalala nami, chisakichi kuhita chiŋa yuma yejima yinamani dehi.
 Iwulu dakahita, niiseki nawa; mazu ami hiyamba kahitaku.
Ilaŋa babalenu enu aweni, nyichima yenu yakenda kasweja kwikuta, nakusheta walwa, nikwakama yuma yawumi wunu, ifuku odu dakenda kayikasumwisha neyi muhetu.
Muloŋa dichi chidakashikena antu ejima ashakama heseki dejima.
 Tonenuŋa kwenu hayilaaka yejima nakulembelela, kulonda mwakemiki mushindu, mwakapuluki kuyuma yejimiyi, mwakemani kumesu aMwana kaMuntu.
Hefuku hefuku wadiŋi nakutaŋisha muTembeli namwaana; hawufuku wedikilaŋa nakuya nakukama kumpidi yaOliveta.
 Antu ejima amenekelaŋa budidi kudi yena muTembeli amutiyi.
Henohu Chawija chaMankendi Akadi Iluŋi, chikweti ijina daChipandakenu, hichikuswila kwakwihi.
Akulumpi jawatupristu niansoneki hiyakukeŋa hakumujahila Yesu, muloŋa atiyili antu woma.
Satana hakwiŋila mudi Yudasi atumbawu ijina dikwawu daIsakaroti, wadiŋi wahekumi nayedi (12).
Hakuya, hakutiyaŋana nawakulumpi jawatupristu niakulumpi janjita, mwakumulubwila kudi wena.
Atiya nikuwaha; hiyakutiyaŋana nindi kumwinka mali.
Yena hakwiteja, hakukeŋa hatela kumulubwila kudi wena hakadi izaza dawantu.
Chidinashiki Ifuku daMankendi Akadi Iluŋi, dajahaŋawu mwana kamukoku waChipandakenu,
Yesu hakutemesha aPetulu naYowanu nindi, Yenu mutuloŋesheli Chipandakenu, twakadyi.
Wena hiyakumwihula nawu, Wunakeŋi tuloŋesheli kudihi?
Yena hakuyila nindi, Chimukushika muŋanda, kukuyibulakana iyala nasendi nsaba yamenji; mwakamulondeli mwitala mwakwiŋilayi.
Mwakamwili mwiniitala nenu, Nkuluŋaŋa nehuli nindi, Itala dawenyi dinakadiila Chipandakenu nawatumbanji twami didihi?
Yena wakayileja itala dahewulu deneni, mudi yuma yakupoŋomwena dehi; dimu mwakaloŋeshela.
Hiyakuya, hiyakuwana mwomwayilejayi dehi; aloŋesha niChipandakenu.
Chiyinashiki mpinji, hakushakama hamu nawapostolu.
Hakuyila nindi, Nafwili kudya nenu Chipandakenu ichi, hinichidi kanda nikabi.
Muloŋa nukuyileja nami, kuchidya cheŋi, chiŋa chinalumbuluki dehi chalala muwanta waNzambi.
Hakutambula lupasa, chanasakililiyi hakwila nindi, Tambulenu lwenilu munwi wejima wenu.
Ami nukuyileja nami, kufumisha kulelu hinakanwa cheŋi yanyikabu yamuvinyuku, kunwa cheŋi, chiŋa wanta waNzambi wunenzi dehi.
Hakunona dinkendi, chanasakililiyi hakudihumuna, hakuyinka, nindi, Weniwu diwu mujimba wami wanenkuwu hanyijimba yenwenu; ilenuŋa mwenimu muŋanakanaŋa nachu.
Mwomumu nawa, cheliluwu anadyi dehi, hakunona lupasa nindi, Lupasilu dichi chitiyaŋenu chachiha chamumashi ami, awa akuyipwekela.
Talenu, chikasa chamfukeji chidi hamu nachami hamesa.
Muloŋa Mwana kaMuntu chalala hakuya, mwomwatoŋweluwu dehi; oyi yihuŋu yakamona muntu wukumufukeja!
Wena hiyakutachika kudihujola nawu mukwetwinyi wukwila chumichi?
Mukachi kawu himukuvulumuka ntadi yakwila nawu mwinetwinyi aketejawu nawu nabadiki akwawu?
Yena hakuyila nindi, Anyanta jawaJentili ayiyuulaŋa; niákweti wanta mukachi kawu ayitenaŋa nawu akwakuwahisha akwawu.
Ilaŋa enu bayi mwilaŋa omuku. Nábadiki akwawu mukachi kenu ekali neyi kansi, niwálema ekali neyi mukwakukalakela akwawu.
Muloŋa nabadiki hinyi, wákalakalaŋa, tahindi iwu nashakami nakudya? Netu, iwu nashakami nakudya. Ilaŋa ami nidi mukachi kenu nimukwakuyikalakela.
Enu yenu munankakelami mwahita kweseka kwami kwejima;
ami nukuyikunjika wanta wenu, neyi chankunjikiluwu ami kudi Tata yami,
kulonda mwakadyi nakunwa kumesa yami muwanta wami, mwakashakami hamatanda awanta nakusompesha nyunza yaIsarela ikumi nayiyedi (12).
Eyi Shimona, Shimona, Satana nayilombi dehi kulonda ayisaali neyi tidiku;
ilaŋa ami nakulombeleli kulonda kukuhwelela kweyi kubuli kukaŋanya. Nineyi, chiwakabalumuka mumuchima, wakakoleshaŋa anakweyi.
Petulu hakumwila nindi, Mwanta neteji kuya naneyi hela mukaleya hela tuhu kufwa.
Hakumwila nindi, Eyi Petulu, nukukuleja nami, ikombu kwitiyila lelu chiŋa eyi wunasambili dehi kudikala kasatu neyi hinamwiluka Yesuku.
Hakuyila nindi, Chinayitemesheli chakadi hela chikwama hela ipakumuna hela nkwabilu, mwakaankilili chuma, tahindi? Nawu, Nehi.
Hakuyila nindi, Ichi dinu, yowu wukweti chikwama asendi, niipakumuna chochimu; nábuli mpoku yakabali alandishi kahuma kindi kulonda alandi yimu.
Muloŋa nukuyileja nami, chuma chasonekeluwu chakuntenami chakwila nawu,
Wena nawu, Mwanta, tala mpoku jakabali jiyedi iji. Yena hakuyila nindi, Jinawanini.
Hakwidika, hakuya kumpidi yaOliveta neyi chelilaŋayi; atumbanji niwena hiyakumulondela.
Chanashikiyi kwayilaŋayi, hakuyila nindi, Lombelenu mubuli kwiŋila mukutesha.
Hakwambuka nawu kuleha neyi mwakunatila ilola, hakufukama nakulombela,
nindi, Eyi Tata, neyi wuneteji amfumishi lupasilu; ilaŋa bayi ela munakeŋamuku, chiŋa muwunakeŋeyi.
Hikukumumwekena kaŋelu wakufuma mwiwulu nakumukolesha.
 Hakulwisha nankashi, hakusweja kulombela; masulwilindi hiyakwila kafwampi neyi malekileki amashi aweni hiyakuholokela hamaseki.
Hakunyamuka kukulombela kwindi, hakwinza kudi atumbanji, hakuyiwana anakami dehi tulu twakuneŋa.
Hakuyila nindi, Munakaminidi tulu? Hindukenu mulombeli, mubuli kwiŋila mukutesha.
Iku wuchidi kuhosha, kutala izaza dawantu, ninowu wahekumi nayedi (12) wukweti ijina daYudasi, natwaminuku. Hakwinza kwakwihi naYesu amupwepujoli.
Ilaŋa Yesu hakumwila nindi, Eyi Yudasi, wufukeji Mwana kaMuntu nakumupwepujola?
Ádiŋi nindi, chanamonuwu chakukeŋa kwilawu, hiyakwila nawu, Mwanta tutapani nampoku yakabali, tahindi?
Mwinawu wumu hakutapa ŋamba yakapristu muneni, kutapa kwakumuketula itu dachidiilu.
Yesu hakwila nindi, Kunahu, lekenu. Yokwata niitu dindi, yomukuswisha nikumukuswisha.
Yesu hakuyila akulumpi jawatupristu niakulumpi jamashidika akuTembeli, niakulumpi jawantu enjili nakumukwata, nindi, Munenzi nampoku jakabali nanyitondu neyi chakukwata ikombi?
Chinadiŋi nenu muTembeli hefuku hefuku, enu himwolweli makasenu nakunkwataku. Ilaŋa iyi himpinji yenu niyachiyuulu chamwidima.
Hiyakumukwata, hiyakumutwala nakumwiŋija mwitala dakapristu muneni. Petulu hakulondela hahalehi.
Chanabutuluwu kesi muchipaŋu, hiyakushakama hamu, Petulu niyena hakushakama nawu.
Chaŋadima wumu chanamumoniyi nashakami kuchejeji chakesi, hakumushinshika nindi, Iwu muntu niyena wadiŋi nindi.
Yena hakudikala nindi, Eyi mumbanda, hinamwilukaku.
Chihanalehi chanti, mukwawu hakumumona, nindi, Nineyi wumwinawu. Petulu nindi, Eyi iyala, ami hinimwinawuku.
Chihanahiti neyi mpinji yimu, mukwawu hakumulamata nindi, Iwu muntu, chalala wadiŋi nindi, muloŋa niyena hikaŊaliliya.
Petulu nindi Eyi iyala, ami kwami kwiluka chiwudi nakuhosha nehi. Iku wuchidi kuhosha, ikombu etiyila nikwitiyila.
Mwanta hakushetumuka, hakumutala Petulu. Petulu hakwanuka mazu aMwanta amwililiyi nindi, Lelu hakela ikombu wuchidi kanda etiyili, wakadikala kasatu neyi hinamwilukaku.
Hakwidika muchipaŋu nakudila chacheni.
Amayala adiŋi amukwata Yesu hiyakumuseha nikumweta.
Amukasa niihina hamesu, hiyakumwila nawu, Profwetaku! Nakweti hinyi?
 Amuhosheli chatama yuma yikwawu yayivulu, nikumutuka.
Chikunachi akulumpi jawaYudeya hiyakupompa nawakulumpi jawatupristu niansoneki; hiyakumutwala muchota chawu,
nawu, Neyi wuKristu, tuleji. Hakuyila nindi, Neyi nukuyileja, himukukuhwelelaku.
Hela nukuyihula, himukuŋakulaku.
Kufumisha hanu, Mwana kaMuntu akamushakamisha kuchikasa chaNzambi chachidiilu chaŋovu.
Wejima wawu hiyakwila nawu, Komana, eyi wuMwana kaNzambi? Yena nindi, Mwomwenomu mumunahoshi, muloŋa dichi chinidi.
Wena nawu, Tukeŋi nawa wunsahu wukwawu? Tunamutiyi dehi etu aweni kukanwa kindi yomweni.
Izaza dawantu dejima hidikunyamuka, hidikumutwala kudi Pilatu.
Hiyakutachika kumwinka nyiloŋa nawu, Muntu iwu tunamuwani wudi nakuluwaŋesha munza wetu, nakulekesha kusonka kudi Kesari, nakwila nindi yomweni diyi Kristu, Mwanta wankanu.
Pilatu hakumwihula nindi, Komana eyi wuMwanta wawaYudeya? Yena hakumwakula nindi, Mwomwenomu muwunahoshi.
Pilatu hakuyila akulumpi jawatupristu nimazaza awantu nindi, Muntu iwu hinamumoni namuloŋaku.
Wena hiyakusweja kuzuwa nawu, Wayikoleshaŋa antu hamesu, nakutaŋisha muYudeya mwejima, kutachika kuŊaliliya nikunu.
Pilatu chanachitiyiyi hakwihula nindi, Iwu muntu hikaŊaliliya, tahindi?
Chanelukiyi nindi himuntu wakwiluŋa daHerodi, hakumutemesha kudi Herodi, muloŋa yena wadiŋi kuYerusalema hawena mafuku owu.
Herodi chanamumoniyi Yesu, hakutiya kuwaha nankashi, muloŋa hakeŋeleliyi kumumona hanalehi dehi, muloŋa wamutiyila dehi nsaŋu jajivulu. Hakukuhwelela nindi kwiji keŋa amumoni nakwila chinjikijilu chimu.
Hakumwihula mazu amavulu, yena kumwakula nehi.
Akulumpi jawatupristu niansoneki hiyakwimana kwenoku nakumwinka nyiloŋa naŋovu yayeni.
Herodi hakudibomba namashidikindi nakumusawula nikumuseha. Hakumuvwika mahina awanta, hakumufuntishilayi cheŋi Pilatu.
Herodi naPilatu akwata niwubwambu dena ifuku odu, muloŋa hasambilili adiŋi adikwata nkunyi.
Pilatu hakupompesha akulumpi jawatupristu nianyuuli niantu hamu.
Hakuyila nindi, Munanleteli muntu iwu nenu himuntu waluwaŋeshaŋa antu; talenu, munamoni chinamweseki dehi muntu iwu, ami hinamumoni namuloŋa wansaŋu yimunamwinkeli muloŋaku.
Kaŋanyahu Herodi; natufuntishiliyi. Tiyenu, hanakoŋi chuma chakutela kufwaku.
Dichi nukukumina dakumuvupula, nimuumbuku.
Hachawijochu wenjilila dehi kuyumbilaku muntu wamukaleya wumu.
Wejima wawu avwakuka niipumba nawu, Iwu muntu waadi! Tuumbiluku Baraba;
yena amushili mukaleya hansaŋu yakuleta njita muŋanda, niyawubanji.
Pilatu hakuyihosha cheŋi, muloŋa wakeŋeli kumuumbaku Yesu.
Wena hiyakubidika nawu, Mupopelenu hakulusu! Mupopelenu hakulusu!
Hakuyila kamuchisatu nindi, Muloŋanyi? Chuma chatama chanakoŋiyi iwu muntu, chumanyi? Hinamumoni nachitelaku. Nukukumina dakumuvupula, nimuumbuku.
Wena asweja nikuvwakuka naŋovu, hiyakulomba nawu amupopeli hakulusu. Mwahosheluwu musweja niŋovu.
Pilatu hakuketula nsaŋu nindi eli mwanalombuwu.
Hakumuumbaku owu alombeluwu, ashiluwu mukaleya hansaŋu yanjita niwubanji; hakwinza Yesu hakumulubula nindi amwili mwomwaya nyichima yawu.
Chadiŋi nakumutwalawu, hiyakukwata muntu, Shimona wakuKireni, wadiŋi nakufuma mumpata, hiyakumutwika kulusu amusendeluku Yesu nakumulondela munyima.
Hikukumulondela izaza dawantu deneni, nidawambanda hiyakutumpa makumbu akumudila.
Yesu hakushetumuka kudi wena nindi, Enu anyana awambanda amuYerusalema, bayi mundilamuku, didilenu enu aweni, nianyanenu.
Tiyenu, mafuku akenza akelawu nawu, Anakooleki anshinta, nimavumu abulili kuvwala nimayeli abulili kwamwisha.
 Henohu amba katachika kuyila mapidi amaneni nawu,
Mutondu wutuuta awila chochichi, indi mutondu wawuma amba kawila ŋahi?
Kwadiŋi amakwawu ayedi, akwanyiloŋa, atweluwu hamu nindi kulonda ayijahi. 
Chanashikuwu oku kwatenaŋawu nawu, Kuchaŋu, hiyakumupopela hakulusu kwenoku, niakwanyiloŋa, wumu kuchikasa chindi chachidiilu, mukwawu kuchimunswa.
Yesu hakwila nindi, Tata, yanakeni; chadi nakwilawu hiyanachilukuku. Hiyakudanjaŋena mahinindi nachinjikijilu chakusakula nachu.
Antu hiyakwimana nakutalaku. Anyuuli niwena hiyakumuseha nawu, Waamwinini akwawu, muleki adamwini yomweni, neyi diyi Kristu waNzambi, windi atondayi.
Mashidika niwena nawa hiyakumuseha, hiyakwinza kudi yena nakweseka kumwinka vinyu yabatuka,
nakwila nawu, Neyi wuMwanta wawaYudeya, damwini.
Hewulu hadiŋiyi ashiluku mukanda wakusoneka nawu,
Mukwanyiloŋa wumu wawena apopeleluwu hamakulusu, hakumutuka nindi, Eyi hiwuKristuku? Damwini eyi aweni ninetu kumu.
Mukwawu hakumuhoshola nindi, Eyi kweyi, hela Nzambi hiwamutiyaŋa womaku? kutoŋa nineyi anakuhishili kumu.
Etu kwetu chinatuteleli, hitukutambula wulooku wanyidimu yetu; hakwila iwu muntu hakweti kamuloŋa nikantuku.
Hakumwila Yesu nindi, Eyi Mwanta, wakaŋanukaŋa chiwakenza muwanta weyi.
Yesu hakumwila nindi, Nukukuleja chalala nami, lelu nukwikala neyi muParadisa.
Henohu hashika dehi neyi kwiji mpinji yamuchitanu nayimu (12:00 hrs), mwidima wuholoka nimwituŋa dejima, ndo-o nikumpinji yamuchitanu nayiwana (15:00 hrs).
Itaŋwa diiyila nibwi-i, niihina dakujika muTembeli mwajila ditabuka nihakachi.
Yesu chanabileliyi nezu daŋovu, hakwila nindi,
Mukulumpi wamashidika chanamoniyi yuma yejimiyi, hakulemesha Nzambi nindi, Iwu chalala wadiŋi muntu waloŋa.
Mazaza ejima awuŋili nakutala chumichi, chanamonuwu yuma yeliluwu, hiyakufunta kwaawu nakudetola hantulu jawu nakuneŋa.
Ejima adilukiliyi nawu niambanda afuminiyi nawu kuŊaliliya, hiyakwimena hahalehi nakutala yumiyi.
Kutala iyala ijina dindi Yosefu, wakumukala wawaYudeya ijina dawu Aramateya,
wadiŋi mukwachota chawu; muntu wamuwahi waloŋa, hetejeli mpúŋa yawu, hela mwakoŋeluwuku; wadiŋi nakutalila wanta waNzambi.
Yeniwu Yosefu hakuya kudi Pilatu, hakumulomba mujimba waYesu.
Hakuwukulula, hakuwujiŋajiŋa mwihina ditooka, hakuwukamika mwijamu dakupokola mwilola, kanda ajiikaŋamu dehi muntuku.
Dadiŋi Ifuku Dakuloŋesha; Sabata hiyikuswila kwakwihi.
Ambanda afuminiyi nawu kuŊaliliya, hiyakulondela munyima, hiyakutala ijamu nichakamikiluwu mujimba windi.
Hiyakufunta nakuloŋesha nyitondu yamavumba amawahi, nimanji evumba dadiwahi. HaSabata hiyakunooka mwaya nshimbi.
Hamulungu dodifuku datachi, hiyakwinza kwijamu hankunku yakucha, anasendi nyitondu yamavumba amawahi yanaloŋeshuwu.
Hiyakuwana ilola anadilaŋumuni dehi, anadifumishi kwijamu.
Hiyakwiŋilamu, kuwana mujimba waMwanta Yesu mwosi.
Chadiŋi nakujinokawu chumichi, kutala amayala ayedi anemani kwakwihi, anavwali mahina atoŋeka chejeji.
Ambanda hiyakutiya woma, anoŋama nimesu awu hamaseki. Owu amayala hiyakwila nawu, Mudi nakukeŋeladi wamumi mukachi kawafu?
Hadi munuku, wasaŋuka dehi mudi afu. Anukenu chayilejeliyi hadiŋiyi muŊaliliya,
nindi, Mwana kaMuntu chiŋa akamulubula kumakasa awakwanshidi, akamupopela hakulusu, wakasaŋuka mudi afu hefuku damuchisatu.
 Hiyakwanuka mazu indi,
hiyakufuma kwijamu kwayiluwu, hiyakuleja ikumi nawumu (11) niakwawu ejima yuma yejimiyi.
Owu ambanda adiŋi niMariya Mandaleni, niYowana, niMariya mama yaYakoba, hamu nawambanda amakwawu nawa, hiyakuleja apostolu yumiyi.
Mazu awa hiyakuyitiya neyi adi nakuhosha tuhu; kuyikuhwelela kwawu nehi.
Petulu hakunyamuka, hakuya lufuchi kwijamu, hakubandama nakutalamu; hakumona mahina atooka adi hakankawawu. Hakufunta kwiindi nakujinoka yuma yanamoniyi.
Kutala akwawu ayedi adi nakuya ifuku dodenodu kumukala ijina dawu Emawusi, wekala chintampu naYerusalema kafwampi neyi 11 km.
Adiŋi nakuhanjika yuma yinamwekani yejima.
Chadiŋi nakuhanjikawu nakudihujola, yomweni Yesu hakukundama kwakwihi, hakwenda nawu.
Ilaŋa mesu awu akaŋenyi kumwiluka.
Hakuyila nindi, Oyu nsaŋu yimudi nakuya nakuhosha, hinsaŋwinyi? Wena hiyakwimana ku-ka nakudihomba.
Wumu ijina dindi Kilopa, hakumwakula nindi, Eyi yeyi mwenyi kankaweyi muYerusalema, wunabuli kwiluka yuma yinamwekanumu mafuku anu?
Hakuyila nindi, Yumanyi? Wena hiyakumwakula nawu, YaYesu wakuNazareta, wadiŋi kaprofwetu wasweja nikunyidimu yindi nikumazu indi, kumesu aNzambi nikumesu awantu;
ninichi chamulubulawu kudi akulumpi jawatupristu hamu nawanyuuli jetu, akamuhishi namuloŋa wakumujaha, amupopela nihakulusu.
Ilaŋa etu twadiŋi nakukuhwelela netu diyi wukukeŋa kukuula Isarela. Eŋaŋi, hayuma yejimiyi hanalundami ninsaŋu yikwawu; lelu ifuku damuchisatu kufumisha helawu yumiyi.
Akwetu ambanda amenekela kwijamu anatuhayamishi.
Chanawanuwu mujimba windi mwosi, hiyakwinza nakwila nawu amona chimwenu chawaŋelu ela nawu yena wamumi.
Akwetu amakwawu twadiŋi nawu aya kwijamu, amona mwomwashimunawu ambanda, ilaŋa yena kumumona nehi.
Yena hakuyila nindi, Mayalenu, O chimwabula kashinshi, O chimwalemendenda kukuhwelela yuma yejima yahosheli atuprofwetu!
Hichawahilili Kristu kukabakana yumiyi, akeŋili nimulubanji lwakulema kwinduku?
Hakuyilumbulwila munyikanda yajila, kutachika hadi Mosi niatuprofwetu ejima, yuma yamutenenuwu yomweni.
Cheliluwu hiyakushika kwakwihi namukala kwadiŋi nakuyawu, yena hakwila nindi apandakani.
Ilaŋa wena hiyakumushinjila nawu, Kamaku hanu hetu, muloŋa kuneli dehi melela, itaŋwa dahita dehi. Yena hakwiŋila ashakami nawu.
Chanashakamiyi nawu nakudya, hakunona dinkendi, hakukiswila nkisu, hakudihumuna, hakuyinka.
Mesu awu atona nikutona, amwiluka nikumwiluka. Yena hakujimina kumesu awu.
Hiyakudileja wumu namukwawu nawu, Twatiyilahu nyichima yetu mumavumu bu-su, chadiŋi nakutulejayi munjila, hadiŋi nakutulumbulwilayi nyikanda yajila.
Hiyakunyamuka mpinji yoyenoyu, hiyakufunta kuYerusalema, kuwana ikumi nawumu (11) anapompi dehi hamu, ninawa adiŋuwu nawu.
Wena nawu, Chalala Mwanta nasaŋuki mudi afu, wamwekana dehi nikudi Shimona.
Akwawu ayedi hiyakushimuna yuma yanamonuwu munjila, nichanamwilukuwu hakuhumuna dinkendi.
Hadiŋi nakuhoshawu yumiyi, kukasumuka yomweni Yesu nemani dehi mukachi kawu. Hakuyila nindi, Kuwunda kwikali nanenu.
Ilaŋa wena hiyakutiya woma, afwa nimutentu, hiyakutoŋojoka nawu tunamoni musaalu.
Yena hakuyila nindi, Munaakaminidi? Mukudihujoleladi munyichima yenu?
Talenu makasami ninyendu yami, yami aweni hohu. Nkwatakwatenu muntiyi, musaalu hakweti musunyi nimafwaha, neyi ichi chimunanmonamuku.
Chanahoshiyi ochu, hakuyileja makasindi nimadatilu indi.
Iku achidi kanda akuhweleli namuzaŋalu wawu nikujinoka, yena hakuyila nindi, Kunu mukweti yakudya?
Hiyakumwinka chibalu chanshi chakuteleka dehi, nimutu wawuchi.
Yena hakutambula, hakudya, iku adi nakumutala.
Hakuyila nindi, Diwu mazu nahosheli hinadiŋi nanenu, akwila nami, yuma yasonekeluwu munyikanda yajila yejima, yamunshimbi yaMosi, nimudi atuprofwetu, nimumasamu yantenenuwu, chiŋa yakalumbuluka hohu.
Hakujikula kashinshi kawu kulonda eluki mwalumbulukila nyikanda yajila.
Hakuyila nindi, Anasoneki nawu Kristu chiŋa akakaba, akasaŋuka mudi afu ifuku damuchisatu;
 akashimwaŋena mwijina dindi nsaŋu yakubalumuka mumuchima, nikuyanakena nshidi, mwahita nyunza yejima, kutachikila kuYerusalema.
Nindi, Enu yenu ayinsahu yayumiyi.
Tiyenu, nukutemesha hadenu Kukana kwakaniniyi Tata yami; ilaŋa chiŋililenu muŋanda, kushika nihakayivwikawu ŋovu yakufuma kwiwulu.
Hakuyilombola nichashikiluwu kwakwihi naBetani. Hakwolola makasindi kwiwulu, hakuyikiswila nkisu.
Iku wudi nakuyikiswila nkisu hakwambuka nawu, amutwala nimwiwulu.
Wena hiyakudifukula kudi yena, hiyakufunta kuYerusalema namuzaŋalu waweni.
Hiyakwikalaŋa muTembeli hefuku hefuku nakumukiswila Nzambi nkisu.
