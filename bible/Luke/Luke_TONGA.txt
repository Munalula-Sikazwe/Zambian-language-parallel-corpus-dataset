Nomuyandwa ba Teyofilusi,
Bakaalemba mbubonya mbuli mbotwakaambilwa abaabo bakazibona aameso zintu eezi kuzwa kumatalikilo. Aabo bakaambilizya Makani Mabotu aaya. 
Eelyo ambebo, mbuli mbundakaatobela akwaazibisisya makani aaya oonse, ndabona kuti ncibotu kuti ndimulembele kabotu-kabotu makani aaya, nywebo nomulemekwa kapati, ba Teyofilusi. 
Ndacita oobo kuti muzibe kasimpe kamakani aayo ngomwakaiisigwa.
Mumazuba mwami Helodi naakali kulela cisi ca Judiya kwakali mupaizi wakali kutegwa Zekaliya, wacibunga cabupaizi bwa Abija. Wakakwete mukaintu wamukwasyi wa Aloni, uuli mukwasyi wabupaizi awalo. Izina lyakwe wakali Elizabeti. 
Boonse bakali bantu baluleme kuli Leza. Bakali kutobela amoyo woonse milawo amalailile aa Mwami Leza. 
Pele taakwe nibakajisi mwana nkaambo Elizabeti taakali kuzyala. Limwi walo amulumi wakwe bakacembaala.
Bumwi buzuba Zekaliya wakali kucita mulimo wakwe wabupaizi muŋanda ya Leza, nkaambo bwakali musikilide bulizi bwakwe, 
mukweendelana acilengwa cakali kutobela bapaizi. Wakasalwa kwiindila mukuuma cisolo kuti katenta tununkulizyo acipaililo. Aboobo wakanjila muŋanda ya Mwami Leza. 
Ciindi Zekaliya naakali kutenta tununkilizyo, nkamu yabantu yakali kukomba mulubuwa. 
Nkabela mungelo wakalibonya kulinguwe, kaimvwi kululyo lwacipaililo aakali kutentelwa tununkilizyo. 
Zekaliya naakabona mungelo ooyo, wakakankama, wakayoowa kapati. 
Mungelo wakati, “Utayoowi, Zekaliya! Leza wakumvwa kukomba kwako. Mukaintu wako Elizabeti uyoozyala mwana mulombe. Ukamuulike kuti Joni. 
Uyoobotelwa akutangala aakuzyalwa, alimwi bantu banji bayoobotelwa abalo. 
Nkaambo mwana ooyo uyooba muntu mupati kuli Leza, alimwi takanywi waini niciba cimwi cintu cikola, mbwatikazyalilwe buyo, unoyoozwide Muuya Uusalala. 
Uyooboozya banji ba Baisilayeli ku Mwami Leza wabo. 
Uyoosololwedwa a Mwami, unooli aanguzu mbuli zyakajisi musinsimi Elija. Uyoomvwanya mawisi abana babo alimwi. Uyoosandula bataswiilili kuti babe aamizeezo mbuli yabalulami. Uyoobambilila Mwami bantu bakwe.”
Zekaliya wakaambila mungelo wati, “Ani ndilaziba buti kuti eeci ncakasimpe? Bona mebo ndili mudaala, awalo mukaintu wangu wacembaala tacitumwa nsangwa.”
Mungelo wakati, “Mebo ndime Gabuliyele, uuima kubusyu bwa Leza. Walo wandituma kuzookwaambila makani mabotu aaya. 
Pele toosyoma mulumbe wangu ooyo uuyocitika ciindi caakusika. Nkaako ulaba syaataambi mane kusikila zintu zyoonse eezi nzendakwaambila zikacitike.”
Ciindi eeci coonse bantu bakali kulindila Zekaliya akugambwa kuti naa ncinzi camumusya kuzwa muŋanda ya Leza. 
Nkabela naakazwa taakakonzya kwaambaula kulimbabo, bakaziba kuti wakabona cilengaano muŋanda ya Leza. Wakatalika kutambaika buyo kulimbabo. Wakakkala kali cimuumu.
Naakamana mazuba aabulizi bwakwe, wakabweeda kuŋanda yakwe. 
Bweende-bweende Elizabeti, mukaintu wakwe, wakamita, nkabela wakali kulisisa kwamyezi iili musanu, kalyaambauzya kuti, 
“Ma, kumamanino Leza wandivuwa wagwisya masampu aangu kubantu.”
Nikwakainda myezi iili cisambomwe Elizabeti kamitide, Leza wakatuma Gabuliyele kuya kumunzi wa Nazaleta mucisi ca Galilii. 
Wakamutuma kumusimbi uutezi musankwa wakakkalidwe kumwaalumi uutegwa Josefa walunyungu lwa Devedi. Musimbi ooyo izina lyakwe wakali Maliya. 
Mungelo wakasika kulinguwe wakamwaambila kuti, “Wabonwa, luse lupati lwa Leza luli kuli nduwe, Mwami uli aanduwe!”
Pele Maliya wakapenzegwa kapati amajwi aaya. Wakalibuzya mumoyo wakwe alikke kuti, “Ino nkujuzigwa kuli buti ooku?” 
Mpoonya mungelo wakati kulinguwe, “Utayoowi, Maliya, nkaambo Leza wakubeda aaluzyalo. 
Uyoomita akuzyala mwana mulombe, uyoomuulika zina lya Jesu. 
Uyooba mulemu, uyooitwa kuti Mwanaa Leza Sijulu wamajulu. Mwami Leza uyoomucita kuti abe mwami, mbuli Devedi wisi mbwaakabede. 
Alimwi uyooba mwami wamusyobo wa Jakobo mane kukabe kutamani. Bwami bwakwe tabukamani pe!”
Mpoonya Maliya wakaambila mungelo kuti, “Ino inga eeci caba buti kulindime neentazi amwaalumi pe?” 
Mungelo wakamwiingula wati, “Muuya Uusalala uyooboola alinduwe, anguzu zya Leza Sijulu wamajulu ziyookuvumbilila. Aboobo mwana uusalala ooyo ngoyoozyala, uyooitwa kuti Mwanaa Leza. 
Uli muyeeyede Elizabeti musazinyoko, uulya wakali kutegwa tazyali? Ulimitide mwana mulombe nacembaala oobuya, mwezi uuno ngwacisambomwe. 
Nkaambo kuli Leza taakwe citakonzeki pe!”
Maliya wakati, “Mebo ndimutwanga wa Mwami, akucitike kulindime mbubonya mbuli mbooamba.” Mpoonya mungelo wakamusiya wabweeda kujulu.
Mazuba ngoonya aayo, Maliya wakabweza lweendo wainka cakufwambaana kumunzi wakali muzilundu, mucisi ca Judiya. 
Wakaakunjila muŋanda ya Zekaliya, wajuzya Elizabeti. 
Eelyo Elizabeti naakamvwa kujuzya kwa Maliya, mwana ngwaakaminsi wakaputauka mwida. 
Mpoonya Elizabeti wakazula Muuya Uusalala, wakapozomoka ajwi pati wakati, “Nduwe oolelekedwe kwiindilila mubakaintu boonse. Awalo mwana ngoyoozyala ulilelekedwe! 
Ncoolwe cipati cili buti eeci kuli ndime, kuti ndiswaigwe banyina Mwami wangu? 
Mboondijuzizya buyo, awalo mwana mwida waputauka cakubotelwa. 
Ulilelekedwe nkaambo wakasyoma kuti makani ngookaambilwa ayoocitika ncobeni.”
Eelyo Maliya wakaamba kuti,
Muuya wabotelwa kapati, nkaambo ka Leza Mufutuli wangu.
Nkaambo wayeeya kulicesya kwangu ndemubelesi wakwe!
Nkaambo kazintu zipati Leza Singuzuzyoonse nzyaandicitila.
luzyalo lwakwe luli kuli boonse bamulemeka,
Watandabika janza lyakwe lyanguzu mpati,
Wagwisya bami basinguzu kuzwa muzyuuno zyabwami,
Bafwa nzala bakkuta zintu zibotu,
Cisyomyo ncaakapa kumatata wacibamba,
taaluba kutondezya luzyalo lwakwe kuli Abulahamu,
Maliya wakakkala a Elizabeti kuyanda kumana kwamyezi yotatwe, amane wakajokela kumunzi.
Lino nicakasika ciindi ceelede Elizabeti wakazyala mwana mulombe. 
Ciindi beenzinyina abasazinyina nibakamvwa mbuli Leza mbwakatondezya luzyalo lupati kuli Elizabeti, bakasekelela antoomwe anguwe.
Eelyo mwana naakaba aamazuba aali lusele bakasika kuti bamupalule, bakali kuyanda kumuulika kuti Zekaliya, mbuli wisi. 
Pele banyina bakati, “Peepe, ulaulikwa kuti Joni.”
Bantu bakati, “Taakwe naba omwe wamukowa wako wakaulikwa zina eeli!” 
Mpoonya bakatambaikila Zekaliya wisi, kumubuzya zina ndyaakali kuyanda kuulika mwana.
Zekaliya wakakumbila cilembelo, walemba kuti, “Zina lyakwe ngu Joni.” Eeci cakabagambya kapati bantu boonse. 
Mbwaakalembela buyo, wakakonzya kwaambaula alimwi, wakatalika kulumbaizya Leza. 
Beenzinyina boonse bakayoowa kapati, alimwi makani aazintu eezi akamwaika mbocili cisi coonse camalundu aa Judiya. 
Boonse bakamvwa zintu eezi bakazibamba mumoyo, bakabuzya kuti, “Ino ooyu mwana uyooba muntu uuli buti?” Nkaambo cakaboneka kuti nguzu zya Leza zyakali aanguwe.
Lino Zekaliya, wisi wakazula Muuya Uusalala, wasinsima wati,
“Atumulumbaizye Mwami,
Watupa Mufutuli Singuzu,
Mbubonya mbuli mbwaakaamba nsiku,
Kuti uyootufutula kuzwa kuli basinkondoma,
Wakaamba kuti uyootubeda aaluzyalo mbuli mbwaakabeda matata aaciindi,
Acikonke cipati wakasyomezya kuli taata Abulahamu,
wakasyomezya kuti uyootuvuna kuzwa kuli basinkondoma,
akweenda cabusalali abululami,
Yebo, omwanaangu, uyooitwa kuti musinsimi wa Leza Sijulu wamajulu.
Uyoozibya bantu bakwe kuti bayoofutulwa,
Leza wesu ulaalwengelelo,
Uyoomunikila bakkede mumudima amucimvule calufu.
Eelyo mwana ooyo wakakomena akuyuma-yuma mumuuya. Wakakkala munkanda mane kusikila buzuba mbwaakalitondezya antangalala kubantu ba Isilayeli.
Mumazuba aayo kwakaza mulawo wa Agusitusi Muleli Mupati waku Loma, wakuti bantu boonse bali mubulelo bwa Loma balembwe. 
Ciindi kubalwa ooku kwakusaanguna nikwakacitika, Kwiliniyasi wakali ngomweendelezi wacisi ca Siliya. 
Nkabela muntu a muntu wakainka kuyoolilembya kumunzi wokwabo. 
Awalo Josefa wakanyamuka kuzwa ku Nazaleta mucisi ca Galilii wakainka kumunzi wa Devedi uutegwa Betelehemu mucisi ca Judiya, nkaambo wakali walunyungu lwa Devedi. 
Wakainka kuti akalembwe antoomwe a Maliya ngwaakakkalide. Maliya wakali minsi. 
Kabacili kooko mazuba aakuzyala akasika. 
Eelyo wakazyala mwana mutaanzi mulombe, wakamuputaila muzisani zituba, wamulazika mucilido caŋombe, nkaambo kwakabula busena bwakuti bakkale muŋanda yabeenzu.
Kulubazu lwacisi ooko kwakali beembezi bakali kulanga matanga aabo masiku kulutanga. 
Eelyo mungelo wakalibonya kulimbabo, mumuni wabulemu bwa Leza wakamweka akubazinguluka, babone eezi bakayoowa kapati, 
mungelo wakati kulimbabo, “Mutayoowi, amubone ndamuletela makani mabotu aatikabotele bantu boonse, 
sunu, mumunzi wa Devedi mwazyalilwa Mufutuli uuli ngu Kilisito Mwami. 
Nceeci citondezyo, muyoojana mwana muvwanda uuputailidwe muzisani kalazikidwe mucilido caŋombe.” 
Mpoonya-mpoonya kwakalibonya impi yabaabo bakujulu antoomwe amungelo, kabalumbaizya Leza kabati,
“Akube bulemu kuli Leza kujulu lyamajulu,
Bangelo nibakabweeda kujulu, beembezi bakalyaambauzya bakati, “Atweende kufwambaana ku Betelehemu, tukabone cintu cacitika Mwami ncaatuzibya.”
Bakainka cakufwambaana baakujana Maliya a Josefa, amwana Jesu ulilazikidwe mucilido caŋombe. 
Beembezi nibakamubona, bakaamba makani oonse mungelo ngaakabaambila kujatikizya mwana ooyu. 
Nkabela bantu nibakamvwa zyakaamba beembezi bakagambwa kapati. 
Maliya, wakabamba zintu eezi zyoonse mumoyo wakwe. Wakali kuziyeeyesya. 
Beembezi bakabweeda kabaya bulemya akulumbaizya Leza akaambo kazintu zyoonse nzyobakamvwa akubona. Zyakaba mbubonya mbuli mungelo mbwaakabaambilide.
Nikwakainda mazuba aali lusele kuzwa naakazyalwa Jesu, cakasika ciindi cakuti apalulwe, eelyo wakaulikwa zina lya Jesu, zina eeli wakapegwa amungelo katanamitwa.
Ciindi cakuti bakalisalazye nicakasika, kweendelana abwakalailila Mozesi, bakatola mwana Jesu ku Jelusalemu kuti bakamupe kuli Leza. 
Nkaambo mbombubo mbokulembedwe mumulawo wa Leza kuti, “Mwana woonse mulombe wakusaanguna uyoopegwa kuli Leza.” 
Alimwi bakaluunkide akuyoopa cituulo canziba zyobilo naa bana bankwilimba bobilo, nkweendelana amulawo wa Leza.
Lino mu Jelusalemu kwakali mwaalumi wakali kwiitwa kuti Simiyoni, wakali muntu uululeme uulemeka Leza, alimwi wakali kulangila lununuko lwa Baisilayeli. Muuya Uusalala wakali aanguwe, 
alimwi wakali musyomezezye kuti takooyoofwa katana mubona Munanike wa Leza. 
Kasoledwa a Muuya Uusalala, Simiyoni wakaakunjila muŋanda ya Leza. Ciindi bazyali ba Jesu nibakanjizya mwana kuti acitwe bwaamba mulawo, 
Simiyoni wakamubweza mwana akumufukata mumaanza aakwe, wakatalika kulumbaizya Leza wati,
“Mwami, ncobeni wabamba cisyomezyo cako,
Nkaambo lwangu ndemwini ndali bonena lufutuko lwako,
lwalo ndoobamba bantu boonse kababwene.
Ooyu ngomumuni uuyubununa luyando lwako kuli bamasi,
Bazyali bakagambwa kapati nibakamvwa majwi aa Simiyoni kumwana Jesu. 
Mpoonya Simiyoni wakabaleleka akwaamba kuli Maliya, banyina mwana kuti, “Ooyu mwana wasalwa a Leza kuwisya akubusya banji akati ka Baisilayeli, uyooba citondezyo cizwa kuli Leza ncobayookazya banji. 
Uyooyubununa miyeeyo yabo iisisidwe. Mause, ayooyasa moyo wako mbubona mbuli panga libosya.”
Lino kwakali mukaintu musinsimi wakali mukamufu wakali kutegwa Ana. Mukaintu ooyu wakalicembeede kapati. Wakali mwanaa Fanuweli, wamukowa wa Asya. Wakakkala buyo myaka iili ciloba amulumaakwe kuzwa naakakwatwa. 
Lino ciindi eeci wakajisi myaka iili makumi aali lusele aine. Taakwe naakali kuzwa muŋanda ya Leza. Ciindi coonse masiku asikati wakali kukomba akuliimya kulya. 
Nciconya eeco ciindi cakaletwa mwana Jesu wakasika walumba Leza, akwaamba makani aamwana ooyo kulibaabo boonse bakali kulindila kunununwa kwa Jelusalemu.
Nibakamana kucita zintu zyoonse mbuli mbokwaambwa mumulawo wa Leza, bakabweeda kumunzi wabo waku Nazaleta uuli mucisi ca Galilii. 
Lino mwana wakakomena akuba singuzu muyumu. Wakalizwide busongo, alimwi zileleko zya Leza zyakali alinguwe.
Mwaka amwaka bazyali ba Jesu bakali kuunka ku Jelusalemu ku Pobwe lya Kwiindilila. 
Ciindi Jesu naakaba aamyaka iili kkumi amyaka yobilo, bazyali bakwe bakainka kupobwe mbubonya mbuli mbobakazibide. 
Pobwe nilyakamana, ciindi ncibakabweeda ku Nazaleta, mulombe Jesu wakacaala mu Jelusalemu. Bazyali bakwe tiibakazi pe. 
Bakali kuyeeya kuti wakali akati kabuleya bwabeenzinyina. Bakeenda lweendo lwabuzuba bomwe, eelyo bakatalika kumuyandaula akati kabasazinyina. 
Nibatakamujana, bakapilukila ku Jelusalemu kuyoomuyandaula. 
Nibakamuyandaula kwamazuba otatwe, bakaakumujana muŋanda ya Leza kakkede akati kabamayi ba mulawo, kaswiilizya kukanana kwabo alimwi kababuzya mibuzyo. 
Bantu boonse bakamvwa kwiingula kwakwe kwabusongo bakagambwa kapati. 
Bazyali bakwe bakakankamana kapati nibakamujana. Mpoonya banyina bakati kulinguwe, “Mwanaangu, ino watucitila nzi boobu? Bona uso ambebo twali kukuyandaula akuzingwa kapati.”
Pele Jesu wakati kulimbabo, “Ino mwali kundiyandawida nzi? Sena tamuzi kuti mebo ndeelede kuba muŋanda ya Taata?” 
Pele bazyali bakwe tiibakaziba ncaakali kwaamba pe.
Eelyo wakainka ambabo kumunzi wa Nazaleta alimwi wakali kubaswiilila. Nkabela banyina bakazibamba zintu eezi zyoonse mumoyo wabo. 
Lino Jesu wakali kuyabukomena mumaanu aciimo, alimwi wakaba mwana uuyandwa kapati a Leza alimwi abantu.
Wakali mwaka wakkumi aisanu Tibeliyasi kali ngo Muleli Mupati waku Loma, ciindi eeco Pontiyasi Pilato wakali mweendelezi wacisi coonse ca Judiya. Helodi wakali ngomwami wacisi ca Galilii. Filipo, mwanookwabo Helodi, wakali mwami wazisi zya Ituliya a Tilakanitisi. Lisaniyasi wakali mwami wacisi ca Abilini. 
Alimwi ciindi nciconya eeco Anasi a Kayafa bakali mbabapaizi bapati. Ndendilyo eelyo ijwi lya Leza nilyakasika kuli Joni, mwanaa Zekaliya, naakali munkanda. 
Joni wakainka mucisi coonse cakazingulukide mulonga wa Jolodani. Wakakambauka kuti, “Amweempe kunzila zyanu zibi, mubbapatizigwe kuti Leza amulekelele zinyonyoono zyanu.” 
Mbubonya mbokulembedwe mubbuku lyamusinsimi Izaya kuti,
Tunkolola toonse tuyoovwikilwa,
Misyobo yoonse yabantu iyoobona lufutuko luzwa kuli Leza!’”
Bantu banji bakasika kuli Joni kuti bazoobbapatizigwe anguwe. Pele walo wakabaambila kuti, “Nywebo nobacipile! Nguni wakamucenjezya kutija cisubulo ca Leza ciboola? 
Amucite eezyo zibonya kuti mweempa. Nkabela mutanoocaambi kuti, ‘Abulahamu ngu taata.’ Kayi Leza ulakonzya kusandula naaba mabwe aaya kuti abe bana ba Abulahamu. 
Lino-lino keembe kakugonsya sikaiminwa, kalibambilidwe kale, aboobo woonse uutabi aamicelo mibotu ulatemwa akuwaala mumulilo.”
Lino bantu bakamubuzya kuti, “Ino kayi tweelede kucita buti?”
Walo wakabaingula kuti, “Ooyo uujisi zisani zyobilo, cimwi aabile mweenzinyina uutajisi, awalo uujisi cakulya acite mbubonya oobo.”
Abalo basimitelo bamwi bakaboola kulinguwe kuti azoobabbapatizye. Bakamubuzya kuti, “Omwiiyi, ino swebo tweelede kucita nzi?” 
Wakabaambila kuti, “Mutatelesyi bantu mali aainda aayo ngomuzumizigwa amulawo.”
Abalo basilumamba bamwi bakamubuzya kuti, “Mbuti swebo? Ncinzi ncotweelede kucita?” Joni wakati kulimbabo, “Mutanyangi bantu lubono lwabo, nikuba kubatamikizya. Alimwi mali ngomuvola aabe ngangawo kwamana.”
Lusyomo lwabantu lwakakomena, bakatalika kuyeeya kuti ambweni Joni wakali ngo Munanike wa Leza. 
Aboobo Joni wakati kulimbabo, “Mebo ndimubbapatizya buyo amaanzi, pele walo ooyo uuboola mupati kapati kwiinda ndime, walo uyoomubbapatizya a Muuya Uusalala alimwi amulilo. Alimwi walo ulilemenede kwiinda ndime cakuti mebo nseelede kwaangununa twaanzyo twandyasyo zyakwe. 
Cipupuluzyo ulicijisi mumaanza, eelyo uyoopupulula akulongela maila mubutala. Maila ulaayobola mubutala bwakwe, pele buungu uyoobutentela mumulilo uutazimi!”
Joni wakali kubaiisya munzila zinji bantu naakali kukambauka Makani Mabotu. 
Wakabaambila kuti basiye nzila zyabo zibi amane wakakalalila Mwami Helodi nkaambo wakakwata Helodiyasi wakali muka Filipo mwanookwabo, alimwi akaambo kazibi zinji zimwi nzyaakali kucita. 
Alimwi Helodi wakaindizya kubisya naakatumina Joni kuntolongo.
Lino nibakabbapatizigwa bantu boonse, awalo Jesu wakabbapatizigwa. Naakacili kukomba Jesu, julu lyakajaluka, 
Muuya wa Leza wakamuselukila muciimo cankwilimba, eelyo ijwi lyakamvwigwa kuzwa kujulu kaliti, “Nduwe Mwanaangu ngwenjandisya ndabotelelwa anduwe.”
Ciindi Jesu naakatalika mulimo wakwe, wakali aamyaka yakatisike makumi otatwe, bantu bakali kuyeeya kuti wakali mwanaa Josefa, Josefa wakali mwanaa Heli, 
Heli mwanaa Matati mwanaa Levi, Levi mwanaa Meleki, Meleki mwanaa Janayi, Janayi mwanaa Josefa, 
Josefa mwanaa Matatiyasi, Matatiyasi mwana wa Amosi, Amosi mwanaa Nahamu, Nahamu mwana wa Esili, Esili mwanaa Nagi, 
Nagi mwanaa Maati, Maati mwanaa Matatiyasi, Matatiyasi mwanaa Semeini, Semeini mwanaa Joseki, Joseki mwanaa Joda, 
Joda mwanaa Jowanani, Jowanani mwanaa Lesa, Lesa mwanaa Zelubabeli, Zelubabeli mwanaa Salitiyelu, Salitiyelu mwanaa Neli, 
Neli mwanaa Meleki, Meleki mwana wa Adi, Adi mwanaa Kosamu, Kosamu mwana wa Elimadamu, Elimadamu mwana wa Aa, 
Aa mwanaa Josyuwa, Josyuwa mwana wa Eliyezaa, Eliyezaa mwanaa Jolimu, Jolimu mwanaa Matati, Matati mwanaa Levi, 
Levi mwanaa Simiyoni, Simiyoni mwanaa Juda, Juda mwanaa Josefa, Josefa mwanaa Jonamu, Jonamu mwanaa Eliyakimu, 
Eliyakimu mwanaa Melea, Melea mwanaa Mena, Mena mwanaa Matata, Matata mwanaa Natani, Natani mwanaa Devedi, 
Devedi mwanaa Jese, Jese mwanaa Obedi, Obedi mwanaa Bowazi, Bowazi mwanaa Salimoni, Salimoni mwanaa Naasoni, 
Naasoni mwana wa Aminadabu, Aminadabu mwana wa Adimini, Adimini mwana wa Aani, Aani mwanaa Heziloni, Heziloni mwanaa Pelezi, Pelezi mwanaa Juda, 
Juda mwanaa Jakobo, Jakobo mwanaa Izaka, Izaka mwana wa Abulahamu, Abulahamu mwanaa Tela, Tela mwanaa Nahoo, 
Nahoo mwanaa Selugi, Selugi mwanaa Leu, Leu mwanaa Pelegi, Pelegi mwana wa Eba, Eba mwanaa Syela, 
Syela mwanaa Kainani, Kainani mwana wa Aafakisadi, Afakisadi mwanaa Syemu, Syemu mwanaa Nowa, Nowa mwanaa Lameki, 
Lameki mwanaa Metusela, Metusela mwana wa Enoki, Enoki mwanaa Jaledi, Jaledi mwanaa Mahalaleeli, Mahalaleeli mwanaa Kainani, 
Kainani mwana wa Enosi mwanaa Seti, Seti mwana wa Adamu, Adamu mwanaa Leza.
Jesu wakapiluka kuzwa kumulonga wa Jolodani kazwide Muuya Uusalala, wakasololedwa a Muuya Uusalala kuya munkanda. 
Oomo mwalo mwakaakutepaulwa a Siluuni kwamazuba aali makumi one. Coonse ciindi eeco kunyina ancaakali kulya, nkaambo kaako kumamanino wakafwa nzala. 
Eelyo Siluuni wakati kulinguwe, “Kuti naa koli Mwanaa Leza ncobeni, ambila bbwe eeli kuti libe cinkwa.” 
Pele Jesu wakamwiingula kuti, “Kulilembedwe kuti, ‘Muntu taponi acinkwa cilikke pe.’”
Alimwi Siluuni wakamutola atala aacilundu cilamfu, aawo mukaindi kaniini buyo, wakamutondezya zisi zyoonse zyaanyika. 
Wakati kulinguwe, “Bulelo boonse oobu ndakupa antoomwe abulemu bwabo, nkaambo boonse bulipedwe kulindime. Ndijisi nguzu zyakubupa kumuntu woonse ngweyanda. 
Kuti naa yebo wavuntama akundikomba, bulelo oobu boonse ndakupa.”
Jesu wakamwiingula kuti, “Kulilembedwe kuti, ‘Uleelede kukomba Mwami Leza wako, walo alikke ngoelede kumanina milimo!’”
Eelyo Siluuni wakamutola ku Jelusalemu akutanta atala ansonje yaciluli caŋanda ya Leza. Mpoonya wakati kulinguwe, “Kuti naa koli Mwanaa Leza ncobeni, koliwaala ansi kuzwa aano, 
nkaambo mu Malembe mulilembedwe kuti, ‘Leza uyoolailila bangelo bakwe nkabela bayookukwaba.’ 
Alimwi akuti, ‘Bayookukwaba amaanza aabo kuti utacisi cituta cako kubbwe.’”
Pele Jesu wakamwiingula kuti, “Mu Malembe kulilembedwe kuti, ‘Utasunki Mwami Leza wako.’”
Lino Siluuni naakamana kusunka Jesu munzila zyoonse, wakamusiya kwaciindi ciniini.
Eelyo Jesu wakabweeda ku Galilii, nguzu zya Muuya Uusalala zyakali aanguwe. Lino mpuwo yakwe yakamwaika koonse-koonse mucisi eeco. 
Wakali kwiisya muzikombelo zyabo, alimwi wakalumbaizigwa abantu boonse.
Jesu wakasika ku Nazaleta, ooko nkwaakakomenena, nkabela mu Buzuba bwa Kulyookezya butegwa Sabata wakainka kucikombelo mbubonya mbuli cilengwa cakwe calyoonse. Wakaima kuti abale Malembe, 
eelyo wakapegwa bbuku lyamusinsimi Izaya. Wakalijula, wakajana cibalo cilembedwe kuti,
“Muuya wa Leza ulaalindime,
akwaambilizya kuti, ‘Ooyu ngomwaka Leza ngwatinunune bantu bakwe.’” 
Nkabela Jesu wakajala bbuku, walipa kuli sikubamba cikombelo, mpoonya wakkala. Bantu boonse bakali mucikombelo bakamulangisisya. 
Eelyo wakaambila bantu kuti, “Sunu Malembe aaya acitika ncobeni, mbubonya mbuli mbomwaamvwa kaabalwa.”
Bantu boonse bakamulumbaizya, alimwi bakagambwa mbwaakakanana cabusongo. Bakaamba kuti, “Sena ooyu muntu teensi ngomwanaa Josefa?”
Mpoonya Jesu wakati kulimbabo, “Iiyi, ncobeni kambyo aaka muyookainduluka kulindime kati, ‘Omusilisi, liponye.’ Alimwe inga mulandaambila kuti, ‘Kozicita amwalo muno mumunzi wokwanu zintu eezyo nzyotwakaambilwa kuti wakazicita mu Kapenaumu.’” 
Alimwi wakaamba kuti, “Ncobeni ndamwaambila eeci, taakwe musinsimi uutambulwa kwabo. 
Alimwi amumvwe, mumazuba aa Elija kwakali bamukabafu banji mucisi ca Isilayeli ciindi eeco nikwakali nzala mpati mucisi akaambo kamvula yatakali kuwa kwamyaka yotatwe acisela. 
Pele Elija taakwe naakatumwa kuli umwi wambabo pe, pele wakatumwa buyo kuli mukamufu wakumunzi wa Zelafati mucisi ca Sidoni. 
Alimwi kwakali basicinsenda banji-banji mucisi ca Isilayeli mumazuba aamusinsimi Elisya. Taakwe naba omwe wabo wakaponyezegwa, ccita buyo Naamani wakucisi ca Siliya.” 
Nibakamvwa boobo, bantu boonse mucikombelo bakanyema kapati. 
Bakanyamuka akukwelaanya Jesu anze aamunzi, bamutola atala acilundu aawo mpowakayakilidwe munzi wabo, kuti bakamutonkele mujeleele. 
Pele walo wakaandulula akati kabo wainka.
Mpawo wakaya ku Kapenaumu, munzi wamucisi ca Galilii, ooko wakaiisya bantu mu Sabata. 
Boonse bakagambwa kapati kukwiisya kwakwe, nkaambo majwi aakwe akali kuyasa. 
Mucikombelo kwakali muntu wakanjidwe muuya mubi. Muntu ooyo wakoompolola ajwi pati wakati, 
“Ino twakucita nzi, yebo Jesu wa Nazaleta? Sena waboola kuzootunyonyoona? Ndilikuzi kuti nduwe Uusalala wa Leza.” 
Mpoonya Jesu wakakalalila muuya mubi, wati, “Umuna, kozwa mumuntu ooyu!” Eelyo muuya mubi wakamusuntusya muntu ooyo, wakazwa mulinguwe kaatakwe akumucisa pe.
Bantu boonse bakagambwa akubuzya kuti “Ino makani nzi aaya? Masimpe ulalailila canguzu a buleli myuuya mibi, ayalo ilamuswiilila ilazwa!” 
Nkabela mpuwo yakwe yakamwaika koonse-koonse mucisi eeco.
Lino Jesu wakazwa mucikombelo, wakanjila muŋanda ya Saimoni. Oomo banyinazyala Saimoni mobakali kucisilwa. Bakali kuciswa mubili kupya kapati. Bakakumbila Jesu kuti abaponye.
Mpoonya aawo wakainka wakwiima kumbali aabulo, walailila bulwazi kuti buzwe. Mpoonya-mpoonya bakapona, bakaima babakutaukila.
Nilyakasalazya, bantu boonse bakajisi beenzinyina bakali kuciswa malwazi aandeene, bakabaleta kulinguwe, eelyo wakabikka maanza aakwe alimbabo wabaponya. 
Myuuya mibi ayalo yakagwisigwa mubantu banji-banji, kaiyaboongolola kaiti, “Nduwe Mwanaa Leza!”
Nibwakaca, Jesu wakazwa mu Kapenaumu akuya kubusena buliibide. Bantu bakatalika kumuyandaula, nibakamujana bakasola kumukombelezya kuti atainki kumbi. 
Pele walo wakati kulimbabo, “Mebo ndeelede kuyookambauka Makani Mabotu aabwami bwa Leza kuminzi iimbi ayalo, nkaambo ncencico ncindakazida.” 
Aboobo wakaakukambauka muzikombelo zyacisi ca Judiya. 
Naakaimvwi ankomwe yalwizi lwa Jenesaleti bantu banji bakamubunganina bakali kuyanda kumvwa majwi aa Leza. 
Eelyo wakabona mato obilo, kaali munsi alwizi pele basikuzuba bakalizwide mulingawo, bakali kusanzya tunyandi twabo. 
Wakanjila mubwato bumwi bwakali bwa Saimoni, mpawo wakamukumbila kuti abukwasule mumaanzi aniini buyo kuzwa kunkomwe, eelyo Jesu wakakkala mubwato watalika kwiisya bantu.
Naakamana kwiisya wakaambila Saimoni kuti, “Katuya akati kaziba kuti mukawaale tunyandi twanu kutegwa mujaye nswi zinji.”
Saimoni wakamwaambila kuti, “O Mwami, twali kuzuba masiku oonse, pele taakwe ancitwajaya pe, pele mukutobela majwi aako ndilawaala tunyandi.” 
Nibakacita mbuli mbubakalaililwa, bakajaya nswi zinji kapati, mane tunyandi twabo twakatizapuke. 
Nkaako bakoobola bazubinyina bakali mubwato bumwi kuti baboole bazoobagwasye. Mpoonya bakaboola akuzoobagwasya. Bakazuzya mato oonse obilo answi cakuti mato akali kuyanda kubbila mumaanzi. 
Saimoni Pita naakabona boobo, wakavuntamina Jesu, akwaamba kuti, “Tantamuka munsi lyangu, O Mwami, nkaambo mebo ndili muntu sizibi!”
Saimoni abeenzinyina boonse bakagambwa kapati answi zinji eezyo nzyobakajana, 
abalo beenzinyina Saimoni, ba Jemusi a Joni, bana ba Zebedii, mbobakalimvwa oobo. Eelyo Jesu wakati kuli Saimoni, “Utayoowi, nkaambo kuzwa sunu uyooba muzubi wabantu.”
Bakatola mato aabo kucito, eelyo bakasiya zintu zyoonse batobela Jesu.
Ciindi cimwi Jesu wakali mumunzi umwi. Mumunzi oomo kwakali muntu wakali kuciswa cinsenda mubili woonse. Muntu ooyu naakamubona Jesu, wakamuvuntamina akumukumbila kuti, “O Mwami, kuti naa koyanda ulakonzya kundiponya.”
Eelyo Jesu wakatandabika janza lyakwe wamuguma wati, “Iiyi, ndayanda, kopona.” Mpoonya-mpoonya sicinsenda wakaponyezegwa. 
Mpawo Jesu wakamwaambilisisya canguzu kuti, “Utaambili muntu naba omwe eeci, pele koya ukalitondezye kumupaizi, eelyo ukape cipaizyo cakuponyezegwa, mbubonya mbuli mbwaakalailila Mozesi, kuti cikabe citondezyo kuli boonse kuti wapona ncobeni.”
Nikubaboobo mpuwo ya Jesu yakamwaika kapati, alimwi bunji bwabantu bakayoboloka kuza kulinguwe kuti bazoomvwe, akuti bazooponyezegwa kumalwazi aabo. 
Pele Jesu wakabasiya, wakaya kubusena buliibide kuyookomba.
Buzuba bumwi Jesu naakali kwiisya Bafalisi, abamwi bamayi ba Mulawo, bakalikkede ambali lyakwe, bakali kuzwa kuminzi yoonse yakucisi ca Galilii aca Judiya, alimwi akumunzi wa Jelusalemu. Nkabela nguzu zya Leza zyakuponya zyakali muli Jesu. 
Lino kwakaza bamwi bantu bakabwezede muntu mulema kalede amacila aakwe. Bakasola kunjila muŋanda kuti bamulazike munsi lya Jesu.
Pele bakabula busena bwakunjilila akaambo kakuvula kwabantu. Nkaako bakatanta aciluli caŋanda, bakadonkola cipulo aciluli. Nibakamana, bakalengelezya macila mpaakalede mulwazi kululamika aakali Jesu. 
Jesu naakabona lusyomo ndubakajisi wakati, “Mweenzuma, zinyonyoono zyako zyalekelelwa.”
Lino bamayi ba Mulawo a Bafalisi bakatalika kubuzyanya mulicabo kuti, “Ino nguni ooyu uukanana majwi aakusampaula Leza? Taakwe muntu buyo uukonzya kulekelela zinyonyoono zyabantu, ccita Leza alikke.”
Jesu wakalizi zintu nzyibakali kubuzyanya mumyoyo yabo, eelyo wakabaingula wati, “Ino mulibuzya-buzya nzi mumyoyo yanu? 
Ncicili citete kwaamba kuti, ‘Zinyonyoono zyako zyalekelelwa,’ naa ‘Nyamuka, weende?’ 
Pele ono kuti muzibe kuti Mwanaa Muntu ulijisi nguzu zyakulekelela zinyonyoono zyabantu aano ansi.” Aboobo Jesu wakaambila mulwazi wati, “Nyamuka, bweza macila, uye kuŋanda yako.”
Mpoonya-mpoonya mulwazi wakanyamuka kabalangilide, wabweza macila aakwe, wakainka kuŋanda yakwe kaya bulumbaizya Leza. 
Bantu boonse bakagambwa kapati akuyoowa, Kumane bakatalika kulumbaizya Leza kabaamba kuti, “Sunu twabona zintu zyeenzu!”
Munsi lyakooko Jesu wakazwida anze. Nkabela wakabona umwi simutelo uutegwa Levi kakkede amulimo wakwe. Mpawo Jesu wakati kulinguwe, “Nditobele.” 
Mpoonya Levi wakanyamuka, wakasiya zibelesyo zyakwe zyoonse wakatobela Jesu.
Lino Levi wakacitila Jesu pobwe pati muŋanda yakwe. Kwakali basimitelo banji-banji abamwi bantu mbobakakkede aabo kabalya.
Bafalisi bamwi abamayi ba Mulawo bakali munkamu yabo, bakatalika kutongooka kuli basikwiiya ba Jesu bakati, “Ino nkaambo nzi ncomulya akunywa abasimutelo abatakali kubamba milawo ya Mozesi?”
Walo Jesu wakabaingula wati, “Teensi baabo baumi bayanda musilisi pe, ccita aabo baciswa. 
Imebo tiindakaboolela kwiita baabo mbomuyeeya kuti mbalulami, pele ndakazida kwiita basizinyonyoono kuti beempe.”
Bamwi bantu bakati kulinguwe, “Basikwiiya ba Joni ziindi zinji-zinji balaliimya kulya alimwi balakomba, abalo basikwiiya ba Bafalisi balacita mbubonya, pele basikwiiya bako tabaciti boobo pe, balalya alimwi balanywa.”
Jesu wakati kulimbabo, “Sena muyeeya kuti inga mwakonzya kusinikizya beenzinyina sibwiinga kuleka kulya ciindi walo sibwiinga nacili ambabo? Peepe tamukonzyi! 
Peepe, nikuba boobo ciyoosika ciindi basinkondonyina nibayoomutola sibwiinga, ndendilyo beenzinyina nibayooliimya kulya mukuusa.”
Alimwi Jesu wakabaambila cikozyanyo cimwi cakuti, “Masimpe taakwe muntu uuyaula cigamba kuzwa kucisani cipya akucigambika acisani cakaindi. Kuti naa wacita boobo, inga wanyonyoona eeco cipya, kwamana tacitisumike kuli cakaindi, tazyeendelani. 
Alimwi taakwe muntu uubika waini mupya munkomo zyazikutu zyakaindi. Kuti naa wacita boobo, ooyu waini mupya asasa ulaandula inkomo zyakaindi, nkabela waini ulasoomokela ansi, azyalo nkomo zilanyonyooka. 
Aboobo waini mupya uleelede kuti aakwe munkomo mpya. 
Alimwi taakwe muntu uuyanda kunywa waini mupya amana kunywa waciindi, nkaambo inga waamba kuti, wakaindi ulainda kubota.”
Lino Jesu wakaandulula akati kamyuunda yamaila mu Buzuba bwa Kulyookezya butegwa Sabata. Nkabela basikwiiya bakwe bakatalika kupulula makunka amaila, bakaapuka-puka mumaanza aabo, akulya nseke. 
Bamwi ba Bafalisi bakaamba kuti, “Ino nkaambo nzi ncomucita citazumizigwi amulawo mu Buzuba bwa Sabata?” 
Walo Jesu wakaingula kuti, “Sena tiimwakabala Devedi mbwaakacita ciindi walo abaabo mbaakalaabo nibakafwa nzala? 
Tee kayi bakanjila muŋanda ya Leza akulya cinkwa cacituulo kuli Leza, eeco ncibatakeelede. Lino kwiindila mu Mulawo wesu, bapaizi balikke mbabazumizigwa kulya cinkwa eeci, pele Devedi wakacilya akucaabana abaabo mbaakalaabo.” 
Aboobo Jesu wakati kulimbabo, “Mwanaa Muntu ngo Mwami wa Buzuba bwa Sabata.”
Mu Buzuba bwa Kulyookezya bumwi butegwa Sabata Jesu wakanjila mucikombelo ca Bajuda akuyooiisya. Mucikombelo oomo mwakali mwaalumi wakapuutide janza lyalulyo. 
Bamwi bamayi ba Mulawo abamwi Bafalisi bakamulangisisya kubona kuti naa Jesu ulaponya muntu mu Buzuba oobu kutegwa bamujanine mpawo kaambo. 
Pele Jesu wakalizi kale miyeeyo yabo, aboobo wakaambila muntu ooyo wakapuutide janza kuti, “Konyamuka, koza kuno kumbele.” Muntu ooyo wakanyamuka, wakaakwiima mpoonya aawo mpaakaambilwa. 
Eelyo Jesu wakati kulimbabo, Ono ndilamubuzya kuti, “Mulawo wesu utuzumizya kucita nzi mubuzuba bwa Sabata? Kucita cibotu naa kucita cibi? Kufutula buumi bwamuntu naa kubunyonyoona?”
Mpoonya wakabacebaukila boonse. Eelyo wakaambila muntu wakapuutide janza kuti, “Vungununa janza lyako.” Wakacita oobo, mpoonya-mpoonya wakapona. 
Pele balo bakanyema cakulutila, bakatalika kuvwiya-vwiya mulicabo, kuti bayeeye mbobanga bamucita Jesu.
Kuciindi eeco Jesu wakaya kucilundu kuyookomba. Wakakomba masiku oonse kuli Leza. 
Nibwakaca, wakaita basikwiiya bakwe. Akati kabo wakasala bakali kkumi ababili mbaakaulika kuti mbatumwa bakwe. 
Balo mbaaba, Saimoni ngwaakaulika zina lya Pita, Andulu mwana wokwabo Pita, Jemusi a Joni, Filipo a Baatolomeyo, 
Mateyo a Tomasi, Jemusi mwana wa Alufayusi, a Saimoni munkutwe, 
a Judasi mwanaa Jemusi a Judasi Isikaliyoti wakamwaaba.
Naakaselemuka acilundu antoomwe abatumwa, Jesu wakaima abusena bubambasede. Wakali ankamu mpati yabasikwiiya bakwe, alimwi amakamu aabantu bamwi bakazwa mucisi coonse ca Judiya amumunzi mupati wa Jelusalemu. Bamwi bakazwa muminzi yaku Taya a Sidoni yakabembelekede nkomwe yalwizi. 
Bakaboolela kuzoomvwa Jesu akuti bazooponyezegwe. Abalo bakali kupenzegwa amyuuya mibi bakaponyezegwa. 
Bantu boonse bakali kuyanda kumuguma, nkaambo nguzu zyakali kuzwa mulinguwe, zyakali kubaponya boonse.
Lino Jesu wakalanga kuli basikwiiya bakwe waamba wati,
“Mulilelekedwe nywebo nomufwa nzala lino,
“Mulilelekedwe nywebo nomusulaikwa abantu, anobamukaka akumutukila akumwaamba kuti muli babi, akaambo kakutobela Mwanaa Muntu! 
Amukatangale caakucitika eeci, iiyi, mukasotooke mukabotelwe zyaakucitika, nkaambo bulumbu bwanu kujulu mbupati. Nkaambo mbubonya oobo bamawisi mbubakacita kubasinsimi.
“Pele maawe kulindinywe nomuvubide mazuba aano,
“Maawe kulindinywe nomukkuta mazuba aano,
“Maawe kulindinywe nomwaambwa kuba kabotu abantu boonse, nkaambo mbombuboobo abamawisi mbubakali kucita kubasinsimi babeji.
“Pele ndati kulindinywe nyoonse nomundiswiilila, amuyande basinkondonyoko, amubacitile kabotu aabo bamusulaika. 
Amukumbile Leza kuti aleleke aabo bamusinganya, amubakombele aabo batamucitili kabotu. 
Kuti muntu wakuuma kusaya, umusandwide alimwi saya. Alimwi kuti umwi wakunyanga cibaki, umuleke atolelele ajansi. 
Ubape boonse bakukumbila, awalo uutola lubono lwako, utamusesi kuti alupilusye alimwi pe. 
Kufumbwa eezyo zimuyanda kuti bantu bamucitile, amubacitile mbubonya anywebo.
“Kuti naa kamuyanda buyo aabo bamuyanda, sena muleelede kulumbaizigwa? Kayi abalo basizibi balayanda aabo babayanda! 
Alimwi kuti naa kamucita kabotu kuli baabo bamucitila kabotu, sena muleelede kulumbulwa? Kayi abalo basizibi mbobacita oobo! 
Kuti naa kamukolotesya buyo bantu mbomusyoma kuti bayoomuboozezya, ino inga mwalumbaizigwa buti? Kayi abalo basizibi mbobacita oobo, balakolotesya basizibinyina alimwi balangila kutambula kweelede mbubonya!
“Pele mweelede kuyanda basinkondonyoko, alimwi mubacitile kabotu, amukolotesye kamutalangili kuboozezegwa, niciba cimwi cintu! Eelyo bulumbu bwanu bwakujulu buyooba bupati. Muyooba bana ba Leza Sijulu wamajulu, uubacitila kabotu aabo batamulumbi babi. 
Amube alweengelelo mbubonya mbuli Uso mbwali aalweengelelo.
“Mutabeteki, nkokuti anywebo Leza atakamubeteki, mutapi muntu mulandu, kutegwa anywebo mutakapegwi mulandu. Mubalekelele bamwi, eelyo Leza uyoomulekelela anywebo. 
Amupe kuli bamwi nzyobabula, eelyo Leza uyoomupa ncobeni kwiindilila, cisindaidwe citikimwidwe, alimwi cizwide mwaa! Nkaambo ncoelekela bamwi, ncencico Leza ncayoobelesya akulinduwe.”
Lino Jesu wakabaambila cikozyanyo cakuti, “Sena muntu moofu ulakonzya kusololela moofunyina? Tee kayi boonse bobilo bayoowida mudindi. 
Sikwiiya tali mupati kwiinda mwiiyi wakwe pe, pele amanizya kwiiya, awalo ulaba mbuli wakamwiisya.
“Ino mbubuti mbobona kakwa kali muliso lyamunyoko, waleka tanda lili muliso lyako? 
Alimwi ulaamba buti kumunyoko kuti, ‘Akaka musa, koza, ndikufule kakwa kali muliso lyako,’ kotabwene tanda lili muli liso lyako? Yebo osikuupaupa ameso, saanguna kugwisya tanda lili muliso lyako, eelyo notikonzye kufula kakwa kali muliso lyamunyoko.
“Alimwi taakwe musamu mubotu uuzyala micelo mibi, nuuba musamu mubi uuzyala micelo mibotu. 
Musamu uuli woonse ulazibwa kumicelo yawo, nkaambo taakwe nkuyu zicelwa kumutube-tube, niziba nsaansa zicelwa kumuunga. 
Muntu mubotu ulaamba nzyayobola mumoyo wakwe, awalo mubi ulaamba zibi zili mumoyo wakwe, nkaambo waamba cili mumoyo wakwe.
“Ino mundiitila nzi kuti, ‘Mwami, Mwami,’ pele tamuciti ncemwaambila? 
Ooyo oonse uuboola kulindime akumvwa majwi aangu, akwaacita, ndamutondezya mbwabede. 
Uli mbuli muntu wakayaka ŋanda, pele katana talika kuyaka, wakasya mwiimbi mulamfu wakweenzya bbwe, eelyo wakatalika kuyaka atala abbwe. Lino mvula nji niyakaboola, amulonga niwakazula akupaya, maanzi akauma kuŋanda eeyo, pele taakwe niyakawa, nkaambo yakayakwa kabotu. 
Pele ooyo uuswiilila majwi aangu akutaacita, uli mbuli muntu wakayaka ŋanda katasyi mwiimbi kabotu. Maanzi aamulonga naakapaya akuuma alinjiyo, yakooleka kufwambaana yanyonyooka!”
Jesu naakamana kwaamba zintu eezi zyoonse kubantu, wakanjila mu Kapenaumu. 
Lino silutwe wabasinkondo umwi wakajisi mubelesi ngwaakali kuyandisisya. Mubelesi ooyo wakali kuciswa calufu. 
Silutwe ooyo naakamvwa kuti Jesu nkwali, wakatuma bapati ba Bajuda bamwi kuyoomukumbila kuti aboole azooponye mubelesi wakwe. 
Eelyo bapati ba Bajuda nibakasika kuli Jesu, bakamukombelezya kapati, bati, “Bona muntu ooyu uleelede kuti umugwasye, 
nkaambo kakuti uluuyanda musyobo wesu, alimwi nguwakatuyakila cikombelo.”
Eelyo Jesu wakainka ambabo. Naakasika afwiifwi aŋanda, silutwe wakatuma beenzinyina kuyooamba kuli Jesu kuti, “Mwami, utalikatazyi, nkaambo nseelede kuti unjile muŋanda yangu. 
Ncenciceeco ncindataboolela lwangu ndemwini kulinduwe. Pele amba buyo majwi, mubelesi wangu ulapona. 
Nkaambo ambebo ndimuntu weelede kutobela malailile aabalupati-pati, ambebo ndijisi basilumamba aabo mbelailila. Naa kuti ndaambila umwi kuti, ‘Koya!’ ulainka, aumwi kuti, ‘Koza!’ ulasika, akuti ndati kumubelesi wangu, ‘Cita eeci,’ ulacicita.”
Jesu naakamvwa majwi aaya, wakagambwa kapati. Eelyo wakacengulukila kunkamu yabantu yakali kumutobela wakiizibya kuti, “Taakwe naba omwe mu Isilayeli uusyoma mbuli yooyu!”
Eelyo bakatumidwe, nibakajoka kuŋanda, bakaakujana mubelesi wakwe wapona kale.
Nibwakaca, Jesu wakaya ku Naini, antoomwe abasikwiiya bakwe. Alimwi ankamu mpati yabantu yakainka awe. 
Naakasika afwiifwi amulyango wamunzi, wakaswaana basidilwe kabatembede mufu. Lino ooyu mwaalumi, mufu wakali ngomwana alikke kulibanyina aabo bakali bamukamufu. Bantu banji bamumunzi ooyu bakali aamukaintu wakali aamause aataambiki. 
Eelyo Mwami wakamubedaa nkumbu, naakabona mukamufu ooyu, wakati kulinguwe, “Utalili pe.” 
Ndilyonya Jesu wakaswena afwiifwi, waampa bbokesi, eelyo bakatembede muntumba bakaima. Wakati, “Mwaalumi, ndati kulinduwe, buka!” 
Mpoonya-mpoonya wakabuka akukkala, watalika kwaambaula. Nkabela Jesu wakamupa kulibanyina.
Lino bantu boonse bakakankamana kapati. Bakatalika kulumbaizya Leza bakati, “Ncobeni musinsimi mupati wasika akati kesu!” alimwi bakati, “Leza waboola kuzoofutula bantu bakwe!”
Lino mpuwo eeyi yakamwaika mucisi coonse ca Judiya, amuzisi zyoonse zizingulukide.
Lino Joni bakamwaambila zintu zyoonse eezi basikwiiya bakwe. Nkaako wakaita basikwiiya bakwe bobilo, 
wabatuma ku Mwami Jesu kuyoobuzya kuti, “Sena nduwe ooyo ulaboola, naa tucilangila umbi?”
Aabo bakatumwa nibakaakusika kuli Jesu bakati, “Joni watutuma kuti tuzoobuzye kuti, ‘Sena nduwe uuboola, na tucilangila uubi?’”
Ciindi eeco nciconya Jesu wakaponya bantu banji-banji, bakali kuciswa abaabo bakali aamalwazi antoomwe abaabo bakanjidwe myuuya mibi, alimwi wakabonya boofu banji. 
Mpawo Jesu wakaambila batumwa ba Joni kuti, “Kamuya mukamwaambile Joni zyoonse nzimwabona anzimwamvwa, boofu balabona, balema baleenda, basizinsenda balaponyezegwa, basinkematwi balamvwa, bafu balabusigwa, bacete balakambaukilwa Makani Mabotu. 
Ulilelekedwe muntu ooyo uutadonaiki mulindime.”
Nibakainka mbaakatumide Joni, Jesu wakatalika kubuzya bantu banji bakabungene makani aa Joni, “Ino ncinzi ncimwakainkide kuyoobona munkanda? Sena ndubu lwakali kuyuuntana? 
Ino mwakainkide kuyoobona nzi? Sena muntu wakasamide zisani ziteteete? Tee kayi aabo basama zisani ziteteete bakkala cakulibotezya mumaanda aabami. 
Amundaambile, Mwaali kuyoobona nzi? Musinsimi? Iiyi, ndamwaambila masimpe kuti mupati kwiinda musinsimi. 
Nkaambo Joni ngonguwe ooyo wakaambwa mumajwi aa Leza kuti, ‘Ndatuma mutumwa wangu, kumbele lyako uuti kakubambile nzila.’ 
Ndamwaambila kuti noliba lili taakwe nikwakali muntu naba omwe mupati kwiinda Joni, nikuba boobo muniini mubwami bwa Leza mupati kwiinda nguwe.”
Bantu boonse antoomwe abasimitelo bakakuswiilila kukambauka kwa Joni, eelyo bakabbapatizigwa alubbapatizo lwakwe. 
Pele Bafalisi abamaiyi ba Mulawo bakali kukaka ncaakabayanzizye Leza. Ncencico eeco ncibatakabbapatizigwa a Joni.
“Ino bantu basunu ndibakozyanisye aanzi? Ino bali mbuli nzi? 
Bali mbuli bana baniini bakkede mucisambalilo kabaitana kuti, ‘Twamuumina ngoma, pele nywebo tamuzyani! Twamwiimbila nyimbo zyabuumba, pele nywebo tamulili!’ 
Nkaambo Joni Mubbapatizi wakasika kaliimya kulya, alimwi katanywi waini, pele nywebo mwakamwaamba kuti, ‘Unjidwe muuya mubi!’ 
Mwanaa Muntu wakaboola kalya akunywa, pele nywebo mwakamwaamba kuti, ‘Amubone sindya, mukolwi, mulongwe wabasimitelo abatabambi milawo ya Mozesi.’ 
Nkabela busongo bwa Leza bulabonwa muli baabo babutambula!”
Nkabela umwi Mufalisi wakatamba Jesu kuti akalye anguwe. Jesu wakainka kuŋanda yamuntu ooyo, waakukkala kulya antoomwe anguwe. 
Lino kwakali mukaintu umwi wamumunzi oomo, wakali simamambe, naakaziba kuti Jesu wakali muŋanda ya Mufalisi, wakaleta nsazi yakazwide mafuta aansende aanunkilila kabotu. 
Wakasika, waima munsi aa Jesu kalila, wakatesya matende aa Jesu amisozi. Eelyo wakatalika kumupukuta amasusu, alimwi wakali kumyonta matende aa Jesu akwaananika amafuta aalya.
Lino ooyo Mufalisi wakatambide Jesu naakabona boobo, wakalyaambauzya kuti, “Kuti ooyu muntu naali musinsimi ncobeni, naaziba kuti ooyu mukaintu uumuguma uli buti, nkaambo ngusimamambe.”
Pele Jesu wakati kulinguwe, “Saimoni, ndijisi cintu cakukwaambila.”
Jesu wakati kulinguwe, “Kwakali bantu bobilo bakakolotede mali kumuntu umwi. Umwi wakakolotede mali ansiliva aali myaanda yosanwe, nkabela umwi wakakolotede mali aansiliva aali makumi osanwe. 
Nibakakacilwa kumuboozezya mali, ooyo muntu wakabalekelela boonse bobilo zikoloto zyabo. Ino nguuli wabantu aabo uyoomuyandisya muntu wakabalekelela?”
Saimoni wakavuwa kuti, “Ndiyeeya kuti ngooyo ngwaakalekelela mali manji.”
Lino wakalanga kumukaintu uulya, mpoonya wakati kuli Saimoni, “Wamubona mukaintu ooyu na? Ndanjila muŋanda yako, taakwe noondipa maanzi aakusamba ku matende. Pele mukaintu ooyu watesya matende aangu amisozi yakwe, alimwi waapukuta amasusu aakwe. 
Yebo taakwe noondimyonta ciindi noondijuzya. Mukaintu ooyu kuzwa ciindi naanjila muŋanda, taakwe naaleka kumyonta matende aangu. 
Yebo taakwe noondinanika mafuta kumutwe, pele walo wandinanika kumatende. 
Lino ndakwaambila kuti, nkaambo kaluyando lwakwe lunji, zinyonyoono zyakwe nozivula buti, mukuti wayandisisya, zyalekelelwa. Ooyo uulekelelwa kuce awalo utondezya luyando luce.”
Mpawo Jesu wakati kumukaintu, “Zinyonyoono zyako zyalekelelwa.” 
Lino aabo bakali kulya antoomwe anguwe atebule bakatalika kwaamba akati kabo kuti, “Ino nguni muntu ooyu uulekelela zinyonyoono zyabantu?”
Nkabela Jesu wakati kumukaintu, “Lusyomo lwako lwakufutula. Koya muluumuno.”
Kuzwa aawo, Jesu wakatola lweendo, kuya muminzi mipati aminiini kaya bukambauka makani mabotu abwami bwa Leza. Abalo bali kkumi ababili bakainka anguwe, 
antoomwe abakaintu bamwi bakagwisigwa myuuya mibi akuponyezegwa kumalwazi. Mazina aabakaintu ngaaya: Maliya waku Magadala ooyu Jesu ngwaakagwisya myuuya mibi iili ciloba, 
Jowana, mukaintu wa Cuza wakali mupati wababelesi bamwami Helodi, Susana, alimwi abamwi banji bakabagwasya alubono lwabo.
Lino bantu banji bakali kuyoboloka kulinguwe kuzwa mumunzi amunzi, nkabela nkamu mpati niyakabungana, Jesu wakabaambila cikozyanyo eeci.
“Muntu umwi wakainka kuyoominza mbuto. Nkabela naakali kuminza zimwi zyakawida munzila zyakalyataulwa, alimwi bayuni bakazilya, 
zimwi zyakawida muvu lyamabwe. Mbuzyakamenena buyo, zyakatalika kupusama nkaambo zyakabula mudumu. 
Alimwi zimwi zyakawida mumamvwa, mamvwa akakomenena aamwi azisyango eezyo, mpoonya akaziyasa. 
Zimwi mbuto zyakawida muvu bbotu, zyakakomena akuzyala micelo, zyakavuzyanya akuba mwaanda.”
Basikwiiya ba Jesu bakamubuzya ncocaamba cikozyanyo eeci. 
Walo wakati, “Nywebo mulipedwe luzibo lwamaseseke aabwami bwa Leza, pele bamwi balaambilwa zintu zyoonse muzikozyanyo zyalo, nkaambo nibabona tababonesesyi nibamvwa tabamvwisisisyi.
“Lino mboobu mbucaamba cikozyanyo: Imbuto ndijwi lya Leza. 
Mbuto zyakawida munzila caamba bantu banga baamvwa majwi, pele bacimvwa buyo, Saatani wasika waagwisya mumyoyo yabo kuti batazumini akufutulwa. 
Eezyo zyakawida muvu lyamabwe caamba bantu banga baamvwa majwi aa Leza akwaatambula cakubotelwa. Pele majwi taanjilisyi mumyoyo yabo, balaazumina kwakaindi kaniini buyo, eelyo basunkwa balawa. 
Eezyo zyakawida mumamvwa caamba bantu banga bamvwa majwi, pele balayandisya zintu zyanyika abuvubi, akuyandisya kulibotezya cakuti, eezi zilabasyaanikizya, aboobo micelo yabo tiisimi. 
Pele zyakawida muvu bbotu caamba bantu banga baamvwa majwi, baayobola mumoyo mubotu uuswiilila, aboobo balaajatisya anguzu kusikila bazyale micelo. 
“Taakwe muntu uunga adomeka lambe walivunika kunsi lyacisuwo, nikuba kulibikka mujungusi lyabulo, pele ulalibikka acikkazikilo kuti limunikile bantu boonse banjila muŋanda.
“Nkaambo taakwe cintu cisisidwe citakooyoosisululwa, nikuba cintu camaseseke citakooyooyubununwa. 
Nkaambo kaako amucenjele ambomumvwa, ooyo uujisi uyooyungizizilwa, pele uujisi kasyoonto uyoonyangwa akaako nkayeeya kuti ulijisi.”
Lino banyina ababunyina Jesu bakaboola kulinguwe. Pele tiibakali kukonzya kusika munsi-munsi lyakwe nkaambo bantu bakali banji kapati. 
Umwi wakati kulinguwe, “Banyoko abana bokwanu mbabaya baliimvwi anze, bayanda kwaambaula anduwe.”
Walo wakabaambila kuti, “Baama abana bokwesu mbaabo bamvwa majwi aa Leza akucita zyaamba majwi aayo.”
Bumwi buzuba Jesu wakanjila mubwato abasikwiiya bwakwe. Wakabaambila kuti, “Atuzubukile mutala limwi lyalwizi.” Mpoonya bakainka. 
Nkabela bwato nibwakali kuya bweenda mumaanzi, Jesu wakoona. Eelyo guwo pati lyakatalika kubbubbula, cakuti mayuwe akatalika kunjila mubwato mane bwakatizule, bakaba muntenda mpati. 
Mpoonya basikwiiya bakamubusya Jesu bati, “O Mwami, O Mwami! Twafwa!”
Mpoonya Jesu wakati kuli basikwiiya, “Ino lusyomo lwanu luli kuli?”
Lino bakaakusika kucisi ca Gelasini, cilangene acisi ca Galilii. 
Nkabela Jesu mbwaakalandukila buyo, kwakamuswaana muntu, wakali kuzwa mumunzi. Muntu ooyu wakanjidwe myuuya mibi. Kanji-kanji taakwe naakali kusama, alimwi taakali kukkala mumunzi, pele wakali kukkala buyo kunamaumbwe ciindi coonse. 
Naakabona Jesu wakoompolola ajwi pati wakati, “Yebo Jesu, Mwanaa Leza, Sijulu lyamajulu! Uyanda kundicita nzi? Akaka ndakomba, utandipenzyi pe!” 
Nkaambo Jesu wakalailila myuuya mibi kuti izwe mumuntu ooyo. Lino ziindi zinji naakali kupenzegwa amyuuya mibi eeyo, wakali kulindilwa kaangidwe ankentani ansimbi kumaboko akumaulu, pele wakali kuzibbansaula, eelyo myuuya yakali kumutola munkanda.
Lino Jesu wakamubuzya kuti, “Ino nduweni zina lyako?” Walo wakavwiila kuti, “Ndime ‘Makamu,’” nkaambo wakanjidwe myuuya minji. 
Nkabela myuuya mibi yakakumbila Jesu kuti, “Utatutandili mumulindi uutagoli.”
Lino aawo kwakali butanga bwangulube bwakali kucela munsi aacilundu, aboobo myuuya mibi yakamukumbila Jesu kuti, “Tuzumizye tukanjile mungulube.” Nkabela wakaizumizya. 
Aboobo myuuya mibi yakazwa mumuntu ooyo, yaakunjila mungulube. Butanga boonse bwakakunkulikila mujeleele lyaziba pati, boonse bwakaloba mumaanzi.
Beembezi nibakabona cakacitika bakatija, baakuluula makani mumunzi amutunzi. 
Bantu boonse bakainka kukubona eeco cakacitika. Nibakaakusika, bakajana Jesu antoomwe amuntu ngwaakagwisya myuuya mibi ulikkede munsi-munsi anguwe kasamide, alimwi kasitikide mumiyeeyo, nkaako bakayoowa. 
Aabo bakalibonena kacicitika, bakaambila beenzinyina mbuli wakanjidwe mbwaakagwisigwa myuuya mibi. 
Eelyo nkamu yabantu yoonse yamucisi ca Gelasini yakakumbila Jesu kuti azwe mucisi cabo, nkaambo yakayoowa kapati. Aboobo Jesu wakanjila mubwato wainka. 
Lino muntu ooyo wakagwisigwa myuuya mibi, wakakumbila Jesu wati, “Ndizumizye kuti nduunke anduwe.”
“Pe, koya kumunzi ukaambile bantu zintu zyoonse Leza nzyaakucitila.”
Lino Jesu naakapiluka, bantu bakamutambula cakubotelwa nkaambo boonse bakali kulindila nguwe. 
Nkabela kwakasika mwaalumi uutegwa Jailosi wakali mweendelezi wacikombelo. Wakafugamina Jesu akumukumbila kuti ainke kuŋanda yakwe, 
nkaambo wakajisi mwana musimbi omwe buyo, wakali amyaka iili kkumi aibili. Ooyo mwana wakali kuciswa calufu.
Nkabela mukaintu umwi, wakali kuciswa kalobola kwamyaka iili kkumi aibili, wakabbadelede lubono loonse kubasilisi, pele kakutakwe muntu naba omwe wakakonzya kumuponya. 
Aboobo wakaboola kusule lya Jesu akati kankamu yabantu, waguma moombe wacisani cakwe. Mpoonya-mpoonya bulowa bwakaleka kuzwa. 
Lino Jesu wakabuzya kuti, “Ino nguni wandiguma?”
Pele Jesu wakati, “Mpali wandiguma, nkaambo ndalimvwa kuti nguzu zyazwa mulindime.” 
Eelyo mukaintu ooyo naakabona kuti wakacilwa kulisisa, wakaboola cakuyoowa akutuntuma kuli Jesu, wakaliwaala kumaulu aakwe. Wakalipandulula kumbele lyabantu boonse kuti wakamugumina nzi, ambuli mbwaakaponyezegwa ciindi eeco nciconya.
Jesu wakati kulinguwe, “Mwanaangu, lusyomo lwako lwakuponya. Koya muluumuno.”
Naakacili kwaamba, kwakasika muntu umwi kuzwa kuŋanda ya Jailosi, waamba kuti, “Mwanaako wazimina kale, ino utacimukatazyi buyo Mwiiyi.”
Pele Jesu naakamvwa makani aaya, wakamwiingula kuti, “Utayoowi, kosyoma buyo musimbi uyooba kabotu.”
Jesu naakasika kuŋanda ya Jailosi, taakwe naakazumizya muntu kunjila awalo, ccita buyo Pita, Joni, Jemusi abazyali bamwana. 
Bantu bakaliko bakali kulila akweema akaambo kamusimbi wakafwide. Pele Jesu wakati, “Mutamulili, nkaambo tafwide, uloona!”
Bantu bakatalika kuseka Jesu, nkaambo bakalizi kuti mwana wafwa. 
Mpoonya Jesu wakamujata kujanza, wamwiita wati, “O Mwana, kobuka!” 
Nkabela muuya wakwe wakaboola, mwana wakapona mpoonya, wakaimikila kufwambaana. Eelyo Jesu wakabalailila kuti bamupe cakulya alye. 
Bazyali bamwana bakagambwa kapati, pele Jesu wakabalailila kuti batakaambili muntu naba omwe cintu cacitika.
Lino Jesu wakaita batumwa bakwe bali kkumi ababili kuti babungane. Wakabapa nguzu zyakugwisya myuuya mibi azyakuponya malwazi. 
Mpoonya wakabatuma kuti bakakambauke zyabwami bwa Leza akuponya balwazi. 
Wakabaambila kuti, “Mutabwezi cintu niciba comwe mulweendo lwanu, mutabwezi musako niiba nkomo, niciba cakulya, naaba mali, alimwi mutabwezi zyakusama zyobilo pe. 
Kufumbwa muŋanda mubayoomutambula, amukakkale mumonya oomo mane kusikila mukazwe mumunzi ooyo. 
Alimwi kufumbwa ooko koonse nkobatakoyoomutambula, mwaakuzwa mumunzi, mukakunkumune lusuko kuzwa kumatende aanu kutegwa cikabe cicenjezyo kulimbabo.”
Basikwiiya bakainka, bakainda muminzi yoonse. Bakali kukambauka Makani Mabotu kubantu, alimwi akuponya balwazi koonse-koonse.
Lino Mwami Helodi wacisi ca Galilii naakamvwa makani oonse aaya aakacitika, wakakatazigwa kapati nkaambo bamwi bakali kwaamba kuti Joni Mubbapatizi wabuka kuzwa kubafu. 
Bamwi bakali kwaamba kuti Elija walibonya alimwi. Pele bamwi bakali kuti umwi wabasinsimi wabuka kuzwa kubafu.
Helodi wakaamba kuti, “Kayi Joni ndakamukosozya mutwe, ino ooyu nguni uucita zintu eezi nzyemvwa?” Nkaako wakayandisisya kubona Jesu.
Nibakaboola batumwa, bakaambila Jesu zyoonse nzyobakacita. Nkabela wakabatola, wakainka aabo kumbali kumunzi wa Betesaida. 
Eelyo makamu aabantu naakamvwa akatobela. Lino wakabatambula akutalika kubaambila makani aabwami bwa Leza, alimwi wakaponya aabo boonse bakali kuyanda kuponyezegwa.
Lino zuba nilyakasalazya, basikwiiya bali kkumi ababili bakaboola kulinguwe baamba kuti, “Baambile bantu kuti bainke muminzi amumasena aaengelede kuti bakaliyandawide zyakulya amwakoona, nkaambo kuno nkotubede nkuusokwe.”
Pele Jesu wakaingula kuti, “Amubape cakulya nywebo.” Basikwiiya bakati, “Swebo tujisi buyo zinkwa zyosanwe atuswi tobilo. Sena tuunke kuyooula cakulya cinji cikonzya kuzulizya bantu aaba boonse?” 
Nkaambo aawo kwakali baalumi bakatisike kuzyuulu zyosanwe.
Bakacita mbubonya oobo, bakabakkazika bantu boonse. 
Jesu wakabweza zinkwa eezyo zyosanwe atuswi tobilo, wakalungumana kujulu, wazileleka akuzikomona. Naakamana, wakazipa basikwiiya bakwe kuti baabanye bantu aabo bakabungene. 
Bantu boonse bakalya bakkuta. Mpawo basikwiiya bakabwezelela bufwefwelenga bwakasyaala, bazuzya zisuwo zili kkumi azibili.
Ciindi cimwi Jesu naakali kukomba alikke, basikwiiya bakwe bakaliwo abalo. Mpoonya wakababuzya kuti, “Ino bantu baamba kuti mebo ndime ni?”
Balo bakamwiingula kuti, “Bamwi bakwaamba kuti nduwe Joni Mubbapatizi, bamwi baamba kuti nduwe musinsimi Elija, alimwi bamwi baamba kuti uli umwi wabasinsimi baciindi wakabuka kuzwa kubafu.”
Jesu wakati kulimbabo, “Ino nywebo mundaamba kuti ndime ni?” Pita wakaingula kuti, “Nduwe Munanike wa Leza.”
Lino Jesu wakabalailila canguzu basikwiiya bakwe kuti batakaambili muntu naba omwe makani aaya pe.
Alimwi wakati, “Mwanaa Muntu uleelede kupenga zintu zinji akukakwa abapati babantu, abapaizi basilutwe abamayi ba Mulawo. Bayoomujaya, pele mubuzuba bwatatu uyoobusigwa.”
Mpoonya Jesu wakati kulimbabo boonse, “Kuti naa muntu kayanda kunditobela, aliimye, abweze ciingano cakwe eelyo anditobele. 
Nkaambo kufumbwa uuyandisya buumi bwakwe uyoobusweekelwa, nkabela ooyo uusweekelwa buumi bwakwe akaambo kandime, uyoobujana. 
Nkaambo nimpindu nzi njajana muntu kuti naa wavuba nyika yoonse, kwamana wasweekelwa buumi bwakwe naa walinyonyoona? 
Nkaambo kaako kufumbwa uuusa nsoni akaambo kandime amakani aangu, awalo Mwanaa Muntu uyoomukaka aakuboola mubulemu bwakwe amubulemu bwawisi abwabangelo basalala. 
Kasimpe ndamwaambila kuti, mpobali bwamwi aano batakooyoofwa kabatanabona bwami bwa Leza.”
Nkabela naakainda mazuba aali lusele, kaambide makani aaya Jesu wakatola Pita ababunyina bobilo ba Joni a Jemusi wakainka acilundu cilamfu kuyookomba. 
Lino naakacili kukomba, ciwa cakwe cakasanduka, azyakusama zyakwe zyakatuba bu. 
Mpoonya-mpoonya kwakalibonya baalumi bobilo kabakanana anguwe. Baalumi aabo bakali Mozesi a Elija. 
Bakalibonya mubulemu bwakujulu kabakanana anguwe zyalufu lwakwe ndwayoofwida ku Jelusalemu. 
Lino Pita abaabo mbaakali aabo bakali koona, pele nibakasinsimuka bakabubona bulemu bwakwe alimwi abaalumi bobilo aabo mbaakaimvwi aabo. 
Aaba nibakatalika kuti bamusiye, Pita wakati kuli Jesu, “Mufundisi, ncibotu kuti tuli aano! Tulayaka zilawo zyotatwe, cimwi cibe cako, cimwi cibe ca Mozesi, cimwi cibe ca Elija.” Pele taakazi ncaakali kwaamba pe.
Kacaambaula, kwakalibonya kkumbi nkabela lyakabavumbilila. Lino bakayoowa kapati nibakavumbwa akkumbi eelyo. 
Mpoonya kwakamvwigwa ijwi mukkumbi oomo lyakati, “Ooyu ngo Mwanaangu ngweyandisisya, ngwendakasala. Amumuswiilile!”
Nibakamana kumvwa jwi, Jesu wakasyaala, uliimvwi alikke buyo. Basikwiiya bakaumuna buyo, taakwe muntu naba omwe ngobakaambila mazuba aayo eeco cakacitika ncibakabona.
Mubuzuba bwakatobela bakaseluka kuzwa acilundu nkabela nkamu yabantu mpati yakacingauzya Jesu. 
Mpoonya aawo umwi mwaalumi wakazwa mukati kankamu woompolola kati, “Mwiiyi, mufwide lubomba mwanaangu mulombe, ndakukumbila, nkaambo ngonguwe buyo alikke ngwejisi! 
Kuli muuya mubi uumunjila. Ulamukwiizya, ulamuyuminizya akumuzwisya kovu! Ulamupenzya kapati, alimwi tuumuleki pe! 
Ndakakumbila basikwiiya bako kuti baugwisye muuya mubi ooyu, pele bakakacilwa.”
Mpoonya Jesu wakati, “Akaka nywebo nobantu basicinguni nomutasyomi, ino muyanda kuti ndikkale ciindi cilamfu cili buti andinywe? Ndibikkilile buti mumoyo? Ino mmupengele ciindi cilamfu cili buti? Mulete kuno mwanaako.”
Mulombe ooyo naakali kuboola kuli Jesu, muuya mubi wakamuwaalila ansi, mpoonya wakatalika kusansa. Jesu wakakalalila muuya uusofwaazya, mpoonya wakamuponya mulombe, wamubweedezya kuli wisi. 
Bantu boonse bakagambwa kunguzu mpati zya Leza zyakuponya.
“Mutaalubi majwi aaya ngendamwaambila! Mwanaa Muntu uyooabwa kubantu.” 
Pele balo taakwe nibakaciziba ncaakali kwaamba. Nkaambo cakalisisidwe kuti batacimvwisisyi, aboobo bakayoowa kumubuzya.
Kwakabuka kukazyanya akati kabasikwiiya ba Jesu munkani yakuti ino nguni mupati akati kabo. 
Pele Jesu naakaziba makani aaya, wakabweza kana, wakaimika kumbali lyakwe. 
Mpoonya wakati kulimbabo, “Kufumbwa muntu uutambula kana aaka muzina lyangu, watambula ndime, alimwi awalo uunditambula, watambula ayooyo wakandituma. Ooyo ngomutayeeyeli kuti nguni akati kanu ngomupati.”
Lino Joni wakaamba kuti, “Mwami, twakabona muntu umwi kagwisya myuuya mibi muzina lyako, pele twakamukasya, nkaambo takutobeli mbuli mbotutobela swebo.”
Pele Jesu wakati kulinguwe, “Mutamukasyi, nkaambo ooyo uutamulwani uli kulubazu lwanu.”
Lino nicakaswena afwiifwi ciindi cakuti Jesu atolwe kujulu, wakakanza kuya kumunzi wa Jelusalemu. 
Wakatuma bamwi batumwa kumbele lyakwe, balo bakaakunjila mumunzi wamucisi ca Samaliya kuti bakamululamikile zintu zyoonse. 
Pele bantu bamumunzi ooyu taakwe nibakatambula Jesu, nkaambo cakalizizilwe kuti uyabuya ku Jelusalemu. 
Lino basikwiiya bakwe, Jemusi a Joni, nibakabona boobo, bakati kuli Jesu, “Mwami, sena ulayanda kuti twiite mulilo kuzwa kujulu kuti uzoobanyonyoone bantu aaba?”
Jesu wakacebuka wakabakalalila. 
Mpoonya bakazwa, bakaya kumunzi uumbi.
Nibakali kuyabweenda munzila, umwi muntu wakati kuli Jesu, “Ndilakutobela kufumbwa nkoyooinka.”
Pele Jesu wakati kulinguwe, “Bamwaaba balijisi mena abayuni balijisi ziteente, pele Mwanaa Muntu tajisi mpoona pe.” 
Alimwi Jesu wakati kuluumwi muntu, “Nditobela.”
Pele Jesu wakamwiingula kuti, “Peepe, kobaleka bafu bazikkane muli cabo, yebo koya ukakambauke makani aabwami bwa Leza.”
Aumwi muntu wakati, “Ndilakutobela, Mwami, pele kondizumizya kuti ndikalaye bamukwasyi wangu.”
Jesu wakati kulinguwe, “Taakwe muntu uunga atalika kulima ajamba ulanga musule, weelede bwami bwa Leza.”
Musule akooku, Mwami wakasala bambi bali makumi aali ciloba ababili kuti basaangune, kabali mutukamu twababili babili. Wakabatuma muminzi amumasena oonse oomo mwaakalibambilide kuyoosika. 
Wakati kulimbabo, “Kutebula kwavula kapati, pele batebuzi mbace. Aboobo amumukumbile Mwami wabutebuzi kuti atume abambi babelesi mumulimo wakwe wakutebula. 
Kamuya! Pele amubone, ndamutuma mbuli bana bambelele akati kabaumpe. 
Mutabwezi cikwama camali, niiba nkomo, niziba ndyasyo, alimwi mutanoosowi ciindi munzila kujuzyanya abantu pe. 
Kufumbwa muŋanda mumwanjila amusaangune kwaamba kuti, ‘Luumuno alube kuŋanda iino.’ 
Naa kuti kakuli muntu uuyandisya luumuno muŋanda oomo, luumuno lwanu luyooba alinguwe, pele kuti naa taakwe muntu uuli boobo, luumuno lwanu luyoomupilukila. 
Muŋanda mumwanjila, mukalye akunywa kufumbwa nzomuyoopegwa. Nkaambo similimo ulida amulimo wakwe. Mutanoolongi-longi kuya mumaanda aambi. 
Kufumbwa munzi ngomuyoonjila, kuti naa bamutambula, amukalye kufumbwa eeco ncobayoomupa. 
Amukaponye balwazi bali mumunzi ooyo, alimwi mukaambe kuti ku bantu banguwo, ‘Bwami bwa Leza bwaswena afwiifwi kulindinywe.’ 
Pele kuti mwasika mumunzi, nkabela bantu kabatamutambuli kabotu, mukainke mumigwagwa yamunzi ooyo mukaambe kuti, 
‘Noluba lusuko lwamunzi ooyu loonse lulamatide kumatende eesu twalukunkumuna kuti cibe cicenjezyo kulindinywe. Nikuba boobo amuzibe kuti bwami bwa Leza bwaswena afwiifwi kulindinywe!’ 
Ncobeni ndamwaambila kuti mubuzuba bwalubeta Leza uyoopa mulandu mupati kumunzi ooyo kwiinda ngwaakapa kumunzi wa Sodomu!
“Maawe kulindinywe, nominzi ya Kolazini a Betesaida! Nkaambo kuti milimo yanguzu yakacitwa mulindinywe niyakacitilwa muminzi ya Taya a Sidoni, minzi yabantu bakunze, nibakeempa kale, kabakkala akusama masaka akulibikka twe kutondezya kuusa. 
Pele ndamwaambila kuti mulandu wanu uyoobija kwiinda wa Taya a Sidoni! 
Ayebo Kapenaumu! Sena uyeeya kuti bayookulumbaizya kujulu? Peepe, uyoosowelwa mumulilo uutamani.”
Alimwi Jesu wakati kuli basikwiiya bakwe, “Ooyo uumuswiilila, waswiilila ndime, ooyo uumukaka ukaka ndime, alimwi kufumbwa muntu uundikaka, wamukaka ayooyo wakandituma.”
Lino aabo baalumi bali makumi aali ciloba bakatumidwe a Jesu bakapiluka akubotelwa kapati. Bakati kuli Jesu, “Mwami, myuuya mibi yakali kutuswiilila nitwakali kwiigwisya muzina lyako!”
Mpawo Jesu wakati kulimbabo, “Ndakamubona Saatani kawa mbuli lulabo kuzwa kujulu. 
Amumvwe! Ndakamupa nguzu ziinda nguzu zyasinkondoma. Taakwe niciba comwe ciyoomucisa pe. 
Nikubaboobo mutasekeleli akaambo kakuti myuuya mibi ilamuswiilila, pele kwiinda eeci, amusekelele nkaambo kakuti mazina aanu alilembedwe kujulu.” 
Nciconya ciindi eeco, Jesu wakasekelela mu Muuya Uusalala wakati, “Ndakulumba Taata, Mwami wajulu anyika kuti wayubunwida bantu buyo zintu nzookasisa kubasongo abamaanu. Mbombubo, Taata, mbocakakukonda!
“Zintu zyoonse zyapegwa kuli ndime a Taata. Taakwe naba omwe uundizi, pele Taata nduwe olikke. Alimwi taakwe muntu naba omwe uuzi Taata ccita ndime, ayooyo ngundayubunwida.”
Mpoonya Jesu wakaambila basikwiiya bakwe kumbali, wati, “Mulilelekedwe nimubona zintu eezi nzimubona! 
Nkaambo ncobeni ndamwambila kuti basinsimi abami banji bakasungweede kuti babone zintu nzemubona pele taakwe nibakazibona pe, alimwi bakali kuyandisya kumvwa zintu nzomumvwa, pele taakwe nibakazimvwa.”
Lino umwi mwiiyi wa Mulawo wakasika akusoleka kusunka Jesu. Wakamubuzya kuti, “O Mwiiyi, ino njelede kucita nzi kuti nkajane buumi butamani?”
Jesu wakamubuzya kuti, “Ino mu Mulawo kulembedwe buti? Uupandulula buti?”
Ooyu muntu wakaingula kuti, “‘Uleelede kuyanda Mwami Leza wako amoyo wako woonse, amuuya wako woonse, nguzu zyako zyoonse, amiyeeyo yako yoonse,’ alimwi ‘Uleelede kuyanda mweenzinyoko mbubonya mbuli mboliyanda omwini.’”
Mpoonya aawo Jesu wakati kulinguwe, “Waingula kabotu, kocita mbubonya oobo, uyoojana buumi butamani.”
Pele walo mwiiyi wa Mulawo mbwaakali kulilulamika wakati kuli Jesu, “Ino nguni mweenzuma?”
Jesu wakamwiingula kuti, “Umwi muntu wakali kweenda kuzwa ku Jelusalemu kuya ku Jeliko. Munzila wakafumpwa abafumpi, bakamujata, bamuuma akumusamununa. Bacimana bainka basiya ulinetukide. 
Lino umwi mupaizi wakali kweenda munzila njiyonya eeyo, naakasika aakalede muntu ooyo, wakamubona, pele wakaleya, weenguluka, nguulya wainka. 
Mulevi awalo mbubonya buyo, naakasika abusena aawo, abone buyo muntu ooyo kalede, wakaleya ambali, wainka.
“Pele umwi Musamaliya wakali kweenda munzila eeyo, wakasika abusena oobo. Naakabona muntu ooyo kalede, wakamufwida luzyalo. 
Wakainka mpaakalede, wakatila mafuta alimwi awaini azilonda akumuzamba tusani, amane wamunyamuna, wamubikka ambongolo yakwe, wamutola kuŋanda yabeenzu nkwaakaakumubamba.
“Mubuzuba bwakatobela, Musamaliya ooyo wakapa mali obilo aansiliva kumulangi waŋanda. Wakamwaambila kuti, ‘Umubambe muntu ooyu, eelyo kufumbwa mali ngotisowe kwiinda aaya ndaboola ndilakubweedezezya.’”
Lino Jesu wakamanizya akubuzya mwiiyi wa Mulawo kuti, “Ino nguuli akati kabantu aaba botatwe ngoyeeya kuti wakalitondezya kuti mweenzinyina wamuntu uulya wakafumpidwe abafumpi?”
Mwiiyi wa Mulawo wakaingula kuti, “Nguyuulya wakamubeda aaluzyalo.” Jesu wakati, “Koya, ayebo ukacite mbubonya oobo.”
Lino Jesu abasikwiiya bakwe nibakali mulweendo lwabo, bakasika mumunzi umwi mwakali kukkala mukaintu uutegwa Maata. Nkabela mukaintu ooyu wakabatambula muŋanda yakwe. 
Maata wakalijisi mwanookwabo musimbi uutegwa Maliya, ooyu, wakakkala munsi lya Jesu kaswiilila kwiisya kwakwe.
Ciindi eeci Maata wakagwitingene kubeleka. Nkaako wakaya kuli Jesu akuti, “Mwami, sena tobwene kuti mwanookwesu wandilekelezya milimo endike? Komwaambila andigwasye.”
Mwami wakati, “Maata, wagwitingana akukatazigwa azintu zinji-zinji. 
Pele kuli cintu comwe buyo ciyandika. Maliya wasala cintu eeco ciluzi, ncatakanyangwi.”
Cimwi ciindi Jesu wakali kukomba kubusena bumwi. Naakamana kukomba, umwi wabasikwiiya bakwe wakati, “Mwami, utwiisye kukomba mbuli Joni mbwaakaiisya basikwiiya bakwe.”
Jesu wakati kulimbabo, “Nomukomba amwaambe kuti,
Utupe sunu zilyo nzyotubula buzuba abuzuba,
Utulekele milandu yesu,
Alimwi Jesu wakabaambila kuti, “Ino kuti umwi wanu wainka kuŋanda yamweenzinyina akati kamasiku, waakwaamba kuti, ‘Musa, kondigwasya zinkwa zyotatwe, 
nkaambo ndaswaigwa mweenzu, nsijisi cakumusanina!’ 
Lino, atwaambe mweenzinyoko ooyo uuli muŋanda wakuvuwa kuti, ‘Utandikatazyi, tobwene, kumulyango twajala, alimwi mebo abana bangu twalala kale. Nsikonzyi kubuka kuti nkupe cimwi cintu.’ 
Nkaako lino njanda kumwaambila kuti natayandi kubuka kuti akupe zinkwa mukaambo kabweenzinyina, inga ulabuka akukupa zintu zyoonse nzyobulide nkaambo taakwe noolisenda, alimwi wakakatila kumukumbila. 
Nkaako ndamwaambila kuti, ‘Amukumbile mulapegwa, amuyandaule mulajana, amukonkomone mulajulilwa.’ 
Nkaambo kufumbwa ooyo uukumbila ulatambula, awalo uuyandaula ulajana, ayooyo uukonkomona ulajulilwa. 
Sena kuli wisi uunga naa mwana wakumbila nswi, wamupa nzoka? 
Na wakumbila ji, ulamupa kabanze? 
Kuti naa nywebo nobasizibi kamuzi kupa zintu zibotu kubana banu! Ino Uso uuli kujulu inga wakacilwa buti kupa Muuya Uusalala kuli aabo ‘bamukumbila!’”
Jesu wakali kugwisya muuya mubi wakali kulesya muntu kwaambaula. Muuya mubi niwakazwa mumuntu, muntu ooyo wakakonzya kwaambaula. Aboobo bantu banji bakali waawo bakagambwa kapati. 
Pele bamwi babo bakaamba kuti, “Ngu Belizebule, mwami wamyuuya mibi uumupa nguzu zyakugwisya myuuya mibi.”
Bamwi bakali kusola kusunka Jesu, aboobo bakamukumbila kuti acite citondezyo citondezya kuti Leza nguwakamutuma ncobeni. 
Pele Jesu wakalizi kale miyeeyo yabo, eelyo wakati kulimbabo, “Kuti bantu bamucisi comwe babukilana, cisi eeco cilooleka. Alimwi kuti bantu bamumukwasyi babukilana ooyo mukwasyi ulooleka. 
Abwalo bwami bwa Saatani kuti bwalilwanya, ino bulaima buti? Mwaamba kuti mebo ngwisya myuuya mibi mubantu nkaambo Belizebule nguundipa nguzu. 
Kuti naa ndilagwisya myuuya mibi anguzu zya Belizebule, amundaambile, ino baccilili banu baigwisya aanguzu zyani? Nkaako bayoomuzula akutondezya kuti mulilubizizye! 
Peepe tali Belizebule, pele Muuya wa Leza uundipa nguzu zyakwiigwisya myuuya mibi, caamba kuti bwami bwa Leza bwasika kuli ndinywe.
“Naa muntu singuzu kalibambilide azilwanyo zyakwe zyoonse, kalindila ŋanda yakwe, lubono lwakwe lunooli kabotu. 
Pele kuti kwasika umwi muntu uumwiinda nguzu wamulwana akumuzunda, ulamunyanga zilwanyo zyakwe nzyasyoma akwaabanya zintu nzyaakasaala.
“Kufumbwa uuteendelani andime, ngusinkondoma, ayooyo uutabunganyi, ulamwaya.
“Kuti muuya uusofwaazya wazwa mumuntu, uleendeenda mucimpayuma kuya buyandaula cilyookezezyo. Wacibula ulati, ‘Ndabweeda kumuntu wangu nkwindazwida!’ 
Nkabela ciindi ncuupiluka ulajana muntu ooyo uli buyo kabotu. 
Mpoonya ulapiluka kuyooleta iimbi myuuya iili ciloba mibi kwiinda nguwo, nkabela ilanjila akukkala mumuntu ooyo. Eelyo kumamanino, buumi bwamuntu ooyo bulabija kwiinda mbwaakali kusaanguna.”
Lino Jesu naakamana kwaamba boobu, umwi mukaintu mukati kabuleya wakoompolola wati kulinguwe, “Ulilelekedwe mutumbu wakakuzyala akukunyosya!”
Pele walo Jesu wakati, “Pele kapati, balilelekedwe aabo baswiilila majwi aa Leza akwaabamba!”
Bantu nibakavula, Jesu wakatalika kwaamba wati, “Bantu bamazuba aano mbabi. Bayanda buyo kubona maleele. Pele taakwe nobatitondezegwe, ccita ambweni cakacitika kuli Jona musinsimi. 
Nkaambo mbubonya Jona mbwaakaba citondezyo kubantu baku Nineva, awalo Mwanaa Muntu mbwati kabe citondezyo kubantu bamazuba aano. 
Mubuzuba bwalubeta mwami mukaintu uuzwa kumusanza uyoozula bantu aaba, nkaambo walo wakeenda kuzwa kumagolelo aanyika kuzoomvwa busongo bwamwami Solomoni. Lino aano mpali wiinda Solomoni. 
Aboobo baku Nineva bayoomuzula, mubuzuba bwalubeta nkaambo balo bakeempa nibakakambaukilwa a Jona. Lino aano mpali wiinda Jona!
“Taakwe muntu uunga mbwaamunika lambe walisisa nikuba kulivunika mucisuwo, pele ulalibikka acikkazikilo kuti limunikile bantu boonse banjila. 
Meso ngomumuni wamubili. Meso kuti kaali kabotu awalo mubili woonse ulasalala. Pele kuti naa meso kaatali kabotu, awalo mubili mbuubede ulaba aamudima uusiya mbi. 
Nkaambo kaako ucenjele kuti mumuni uuli mulinduwe utazimaani pe. 
Aboobo kuti mubili kuuzwide mumuni, kuutakwe akabazu kadimeene nokaceya, inga unooli mukusalala, mboonya mbuli lambe mbolitondezya mubili wako nolimunikila alinduwe.”
Jesu naakamana kwaamba, umwi Mufalisi wakamukumbila kuti akalye anguwe aboobo Jesu wakainka. Lino wakanjila muŋanda akukkala kuti alye. 
Mufalisi umwi wakagambwa naakabona kuti Jesu watalika kulya katasambide. 
Mpoonya Mwami wakati kulinguwe. “Ncobeni, nywebo no Bafalisi mulasanzya nkomeki amutiba mupati mpozili aanze, kakuli kuti mukati kanu muzwide buyo bunyangi abubi. 
Nywebo nobafuba-fuba! Sena ooyo wakalenga aanze, tali ngowakalenga amukati? 
Amupe kubacete eezyo zintu zili mukati kankomeki amitiba, eelyo zintu zyoonse ziyoomusalalila.
“Maawe kulindinywe no Bafalisi. Nkaambo mulapa kuli Leza cimanya kkumi cazisyu acakulunga cakulya azisyu zyoonse zimwi, pele muleka kucita ziluleme kubantu akuyanda Leza. Kayi zintu eezi mweelede kuzicita kamutaleki zimwi pe. 
Maawe kulindinywe no Bafalisi! Nkaambo musala zyuuno zyabulemu muzikombelo, akuyandisya kujuzigwa akubulemekwa muzisambalilo.
“Maawe kulindinywe, nkaambo muli mbuli zyuumbwe zibundide cakuti bantu balalyata kabatazi kuti aawa kuli zyuumbwe.”
Nkabela umwi wabasimulawo wakamwiingula kuti. “Omwiiyi, mukwaamba boobo, ulasampaula aswebo!”
Jesu wakamwiingula kuti, “Maawe kulindinywe, nobamayi ba Mulawo! Nkaambo mutwikka bantu mikuli milemu iiminya, kakuli nywebo nobeni mulakaka kwiiguma mikuli eeyo nikuba akanwe buyo.
“Maawe kulindinywe! Nkaambo mulayaka zyuumbwe zibotu zyabasinsimi mbabonya bamauso mbibakajaya. 
Nkokwaamba kuti eeco ncobakacita bamauso mulacizumina, nkaambo balo bakabajaya basinsimi, ono nywebo muyaka zyuumbwe zyabo. 
Akaambo kaako Leza mubusongo bwakwe ulati, ‘Ndiyoobatumina basinsimi abatumwa, bamwi babo bayoobajaya, alimwi bamwi bayoobapenzya.’ 
Nkaako bantu baciindi cino bayoosubulwa akaambo kabasinsimi boonse mbibakajaya, kuzwida kumalengelo aanyika, 
kuzwa kukujaigwa kwa Abela kuyoosikila kukujaigwa kwa Zekaliya, ooyo wakajailwa akati kacipaililo abusena busalalisya bwamuŋanda ya Leza. Ndamwaambila kuti, ncobeni bantu baciindi cino bayoopegwa mulandu akaambo kazintu zyoonse eezi!
“Maawe kulindinywe, nobamayi ba Mulawo! Nkaambo mwakasisa kkii waluzibo. Akaambo kakuti nywebo tamunjili mulasinkila aabo basoleka kunjila!”
Lino Jesu naakazwa ooko, bamayi ba Mulawo antoomwe a Bafalisi bakatalika kumutongooka kapati, alimwi bakatalika kumubuzya mibuzyo iijatikizya zintu zinji-zinji. 
Bakali kusola kumuteya kuti bamujate mukwaamba kwakwe, kuti ambweni ulaamba cintu citaluzi.
Ciindi eeco bantu bali zyuulu-zyuulu nibakabungana antoomwe cakusyanikizyanya, Jesu wakaambila basikwiiya bakwe kusaanguna, wakati, “Amucenjele amimena ya Bafalisi, ngamba kupaupa ameso kwabo. 
Taakwe nocivumbidwe buti citakwe kuyooyubununwa pe, alimwi zisisidwe zyoonse ziyoozibwa. 
Aboobo kufumbwa ncomwaambila mumudima ciyoomvwigwa aantangalala, atwalo twaambo ntomuvwiya-vwiya mutwanda twanu tujedwe, tuyooambilizigwa cakoongolola atala aanduli zyamaaanda.
“Nobeenzuma, ndamwaambila mutanoobayoowi aabo bajaya mubili buyo pele kuzwa aawo taakwe cimbi ncobakonzya kucita. 
Pele ndilamutondezya ooyo ngomweelede kuyoowa. Amuyoowe Leza uunga amana kujaya mubili alimwi ulijisi nguzu zyakuuwaala mubbibi lyamulilo uutamani. Iiyi, ncobeni ndati, ooyo ngomweeelede kuyoowa!
“Sena tutiiti tosanwe tatuulwi buyo tuli tobilo? Nikubaboobo taakwe akomwe kato kalubidwe kuli Leza. 
Ncobeni, aalo masusu aali kumitwe yanu uluuzi mweelwe wangawo. Nkaako mutayoowi, nkaambo nywebo mulayandika kapati kuli Leza kwiinda tutiiti tunji-tunji!
“Alimwi ndamwaambila kuti, kufumbwa ooyo uundizumina kumbele lyabantu, awalo Mwanaa Muntu uyoomuzimina kumbele lyabangelo ba Leza. 
Pele ooyo uundikaka kumbele lyabantu, awalo Mwanaa Muntu uyoomukaka kumbele lyabangelo ba Leza.
“Kufumbwa ooyo uukanana cakubisya-bisya Mwanaa Muntu ulakonzya kulekelelwa, pele ooyo uusampaula Muuya Uusalala takooyoolekelwa pe.
“Baakumujata kuti mukabetekwe muzikombelo, nikuba kubabetesi naa kubeendelezi, mutakalibiliki kuti muyooliiminina buti mukwaamba kwanu, nikuba kuyeeya kuti, ‘Ino tukaambe nzi?’ 
Nkaambo Muuya Uusalala uyoomwiisya ncomweelede kwaamba muciindi nciconya eeco.”
Umwi muntu wakali munkamu wakati kuli Jesu, “Mwiiyi, ndaambilila mwanookwesu kuti andaabile cipaanzi calubono ndwaakatusiila mufu taata.”
Pele Jesu wakati kulinguwe, “Yebo omuntu, ino nguni wakandicita kuti ndibe sikwaabanya lubono ndumwakakona kumufu uso, naa kuba mubetesi akati kanu nyobilo?” 
Jesu wakayungizya akuti kuli boonse, “Amucenjele, alimwi amulilangisisye nobeni kuti mutabi bantu bayandisya lubono, nkaambo buumi bwamuntu tabuli muzintu zyavubide, nikuba kuti uvubide buti.”
Mpoonya Jesu wakabaambila cikozyanyo wakati, “Umwi muntu muvubi wakajisi muunda wakabbala cilyo cinji. 
Abone boobo wakatalika kuliyeeya mumoyo wakwe wati, ‘Nsijisi matala aakubikka cilyo cangu coonse eeci. Ino ndacita buti?’ 
Kumamanino wakalyaambila kuti, ‘Mboobu mbweticite. Ndaamwaya oonse matala aangu maniini kuti njake aambi mapati kwiinda, mwetiyobwede cilyo cangu alubono lwangu lumwi loonse. 
Eelyo nentaambile muuya wangu kuti, O muuya wangu! Ulivubide lubono lunji-lunji lukonzya kukkala kwamyaka minji, aboobo liibe, lya, nywa, sobana.’ 
Pele Leza wakati kumuntu ooyo, ‘Webo omuntu mufuba-fuba! Sunu masiku ngoonya aaya ulafwa. Lino zintu zyoonse eezi nzyooyobola zilaba zyani?’”
Jesu wakamanizya akwaamba kuti, “Oobu mbokubede kulibaabo balilundikila lubono. Tabali bavubi beni-beni kuli Leza.”
Mpoonya Jesu wakaambila basikwiiya bakwe kuti, “Nkaambo kaako ndamwaambila kuti mutalibiliki azyabuumi bwanu, kuti muyoolya nzi, naa mukasame nzi. 
Nkaambo buumi mbubotu kwiinda cilyo awalo mubili mupati kwiinda zyakusama. 
Amuyeeye bacikwangala, tabasyangi, tabatebuli, tabajisi ciyobwedo naaba matala. Nikuba boobo Leza ulabasanina. Sena nywebo tamuzi kuti mulayandika kapati kuli Leza kwiinda mbabo? 
Alimwi, nguni akati kanu uunga, kwiindila mukulibilika amakani aazyabuumi bwakwe, ulakonzya kuyungizya buumi bwakwe naaceya? 
Naa kuti kamukacilwa cintu ciniini cili boobu, ino mulikatazizya nzi azintu zyoonse eezi zimwi?
“Amulange muluba-luba aamusokwe mbuli mbwaakomena, taabeleki, taaluki zisani. Pele ncobeni ndamwaambila kuti, naba Solomoni, mubulemu bwakwe kunyina naakasamide mbuli ngawo pe. 
Leza uusamika bwizu, oobo bunga sunu mbubotu, pele juunza bwayuma, bwaba buyo bwakutenta mumulilo, mwati nywebo nobantu, inga ulamulekelela buyo katamuyandili zyakusama zimweelede na? Nywebo nobasilusyomo luniini!
“Aboobo mutalibiliki nikuba kuyeeyesya lyoonse ncomutilye ancomutinywe. 
Nkaambo bakunze balalipenzya kuyandaula zintu eezi. 
Pe, nywebo amuyandaule bwami bwakwe, eelyo zintu eezi muyoozipegwa azyalo.
“Nywebo nokatanga kaniini mutayoowi, nkaambo Uso cakamubotela kumupa bwami. 
Amuuzye lubono ndomujisi lino, nkabela mali ngomutijane mugwasye bacete. Amulijanine zikwama zitakulumpali, alimwi lubono lwanu amuluyobwede kujulu ooko nkolutakooyooceya, nkaambo ooko taakwe mubbi uukonzya kusika kulindulo anzyundu tazikonzyi kulunyonyoona pe. 
Lino kufumbwa kuli lubono lwanu nkokunooli mizeezo yanu.
“Kamulibambide cakupakamana. Amulyaange cakujatisya mucibuno, amuzyaange zibuno zyanu kabotu, alimwi malambe aanu kaayaka lyoonse. 
Amube mbuli babelesi balindilila simalelaabo uuboola kumunzi kuzwa kupobwe lyabwiinga. Ooyo ngobati mbwatikonkomwede buyo, mbwatisikile, bafwambaane mpoonya-mpoonya kumujalwida. 
Balaacoolwe aabo babelesi mbatizoojane balalindila akulibambila kucinga simalelaabo asika! Ncobeni ndamwaambila kuti uyoosamununa zikobela zyakwe zyabulemu mukubakutaukila kuti abasanine. 
Balaacoolwe aabo babelesi mbatizoojane simalelaabo kabalindila akulibambila kusika kwakwe, nikuba kuti waboola akaandabwe, ambweni kumbali kubucedo, nikuba aaselukila nkuku, ulabajana kabalindila mbubonya oobo! 
Pele amuzibe eeci! Kuti mukamwini ŋanda kazi kuti mubbi uboola ciindi nzi, inga walindila, taleki kuti mubbi anjile muŋanda yakwe abbe. 
Anywebo mbubonya, amukkale kamulibambilide lyoonse, nkaambo Mwanaa Muntu uyoosika ciindi ncomutamulangili.”
Nkabela Pita wakabuzya kuti, “Omwami, sena waambila buyo ndiswe tolikke cikozyanyo eeci, naa abantu boonse?”
Mwami wakaingula kuti, “Ino nguuli mubanzi musongo uusyomeka? Nguyooyo uyoobikkwa asimalelo wakwe kuti alange babelesinyina kuti kabapa zyaabilo cazyakulya muciindi ceelede. 
Ulilelekedwe ooyo mubelesi, ngwanga simalelo wakwe aboola, wajana ucicita oobo! 
Ncobeni ndamwaambila kuti simalelo wakwe uyoomukkazika kuti abe mulangi walubono lwakwe loonse. 
Pele kuti mubelesi wati, ‘Simalelo wangu wamuka kuboola,’ kwamana watalika kuuma babelesi baalumi abakaintu, akutalika kulya akunywa akukolwa, 
simalelo wamubelesi ooyo uyooboola mubuzuba mbwatamulangili aciindi ncatazi. Uyoomusubula uyoomubikka mubusena bomwe abaabo batasyomeki. 
Lino mubelesi uuzi ncayanda simalelo wakwe kuti acite, pele kwamana talibambilili kuti acicite, uyoosubulwa kwiindila mukuumwa kapati. 
Pele mubelesi uutazi ncayanda simalelo wakwe, kuti wacita cintu akucilubizya mukutaziba, inga ulaumwa buyo aasyoonto. Nkaambo muntu uupegwa kunji, kuyoolangilwa kunji kuzwa kulinguwe, alimwi kumuntu uupegwa kunji abantu bayooyanda ciinda kunji kuzwa kulinguwe.
“Ndakazida kuwaala mulilo munyika. Ndali kuyandisya kapati kuti ooyu mulilo kuukutwidwe kale! 
Ndijisi lubbapatizo ndweelede kutambula. Nkaako moyo wangu uli mumapenzi mane kusikila limwi lubbapatizo oolu lukamane! 
Sena muyeeya kuti mebo ndakazida kweeta luumuno munyika? Peepe, ndamwaambila kuti ndakazida kweeta lwaandaano. 
Nkaambo kuzwa sunu kuyooba lwaandaano mumikwasyi, mukwasyi uujisi bantu bosanwe uyoolyaandaanya, botatwe balalwana beenzinyina bobilo, abalo bobilo balalwana aabo botatwe. 
Bamawisi bayoolwana bana babo balombe, mbubonya abalo bana balombe mbobayoolwana mawisi. Bamanyina bayoolwana bana babo basimbi, mbubonya abalo bana basimbi bayoolwana bamanyina. Bamanyinazyala bayoolwana bamukabana, mbubonya abalo bamukabana bayoolwana bamanyinazyala.”
Alimwi Jesu wakati kumakamu aabantu, “Nimubona kkumbi kalizwa kumbo, mwaamba kuti, ‘Imvula ili aafwiifwi,’ kwamana inga yawa ncobeni. 
Alimwi nimubona kuti luuwo lwazwida kumusanza mwalati, ‘Sunu kunoopya kapati,’ kwamana inga kwaba mbubonya oobo. 
Nywebo nobasikuupaupa ameso mulizi mbokwaambwa nomubona kusandauka-sandauka kwanyika akwajulu akuziba ncocaamba, ino nkaambo nzi ncomutakonzyi kuziba ncocaamba kusandauka kwazintu zyamazuba aano?
“Ino nkaambo nzi ncomutali koswedi nobeni eeco ciluleme? 
Kuti naa simulandunyoko ukutola kunkuta, yebo uleelede kuti umukombelezye nomuciya bweenda anguwe munzila kuya kubabetesi. Nkaambo ambweni inga waakukutola kumubetesi, kwamana mubetesi awalo waakukwaaba kumulangi wantolongo kuti akubikke muntolongo. 
Ncobeni, ndamwaambila kuti tokooyoozwa oomo kusikila ukabbadele kali kamamanino.”
Ciindi eeco kwakali bamwi bantu bakaambila Jesu kaambo kabantu bamwi baku Galilii aabo mweendelezi Pilato mbaakajaya akuvwelaanya bulowa azipaizyo zyabo kuli Leza. 
Pele Jesu wakabaingula kuti, “Sena nywebo muyeeya kuti bantu aabo bakali basizinyonyoono kwiinda bantu boonse bakucisi ca Galilii ncibakajaigwa boobo? 
Peepe! Ndamwaambila kuti mwateempa akufutatila nzila zyanu zibi muyoofwa nyoonse. 
Ino kayi bantu baya baku Siloamu bali kkumi alusele bakafwa ciindi ŋanda yamujulu niyakabawida? Sena muyeeya kuti bakali kubisya kwiinda bantu boonse bakali kukkala mu Jelusalemu? 
Peepe! Ndamwaambila kuti mwateempa akufutatila nzila zyanu zibi muyoofwa anywebo mbubonya buyo.”
Alimwi Jesu wakabaambila cikozyanyo eeci wakati, “Umwi muntu wakajisi mukuyu wakasyangidwe mumuunda wakwe. Bumwi buzuba wakainka kuti akalange nkuyu, pele taakwe naakazijana. 
Eelyo wakaambila mulimi wamuunda wakwe kuti, ‘Langa, lino yaba myaka yotatwe nkeboola kuyandaula nkuyu kumukuyu ooyu, pele nsizijani. Ugonke, nkaambo nzi nuutinoondisampwida bulongo bwamuunda?’ 
Pele mulimi wakamuvuwa kuti, ‘Omwami kouleka kwamwaka uuno, ndisole kuusidila-sidila mumbali, ndamana ndibikke mbolezi, alimwi nduulimine kabotu. 
Kuti naa ukazyale micelo mwakali inga cabota, pele kuti utakazyali, ati uyoougonka buyo.’”
Lino Jesu wakali kwiisya mucikombelo mu Buzuba bumwi bwa Kulyookezya butegwa Sabata. 
Mucikombelo oomo mwakali mukaintu, wakali kupenzegwa muuya mubi kwamyaka iili kkumi alusele. Mukaintu ooyo wakoongomene musana, taakali kukonzya kunuka kabotu pe. 
Jesu naakamubona wakamwaambila kuti, “Baama, waangununwa kubulwazi bwako!” 
Wakabikka maanza aakwe alinguwe. Ndilyonya buyo musana wamukaintu ooyo wakoololoka. Nkaako mukaintu ooyo wakalumbaizya Leza.
Pele mupati wacikombelo wakanyema nkaambo Jesu wakaponya muntu mubuzuba oobo. Wakati kubantu, “Kuli mazuba aali cisambomwe ngotweelede kuti tubeleke milimo. Kamuboola mumazuba aayo kuti kamuponyezegwa, pele mutabooli mu Buzuba bwa Sabata pe!”
Mpoonya Mwami wakamuvuwa kuti, “Nywebo nobasikuupaupa ameso! Ani nguni wanu uutajulili musune naa mbongolo kuzwa mucimpati, akuzitola kukucela akuyoozinywisya maanzi mubuzuba oobu? 
Sena ooyu mukaintu mwana wa Abulahamu wakaangidwe a Saatani myaka iili kkumi alusele teelede kuti aangununwe mubuzuba oobu?” 
Jesu naakamba eeci, boonse basinkondonyina bakausa kapati, pele bantu bakabotelwa kapati kuzintu zyoonse nzyaakacita.
Lino Jesu wakaamba kuti, “Ino bwami bwa Leza buli mbuli nzi? Alimwi inga ndabukozyanya aanzi? 
Bulikozyenye akaseke kamasitadi kalo kali nkaniini nkaakabweza muntu akusyanga mumuunda wakwe, kakakomena akuba cisyango cipati, mane bayuni bakaboola akuyaka ziteente mumitabi yaco.”
Alimwi Jesu wakati, “Ino bwami bwa Leza ndabukozyanya aanzi? 
Buli mbuli mimena mukaintu njaakavwela muzisuwo zyotatwe zyabusu bwamaila akwiisisa, mane kusikila mulwi woonse wafufumuka.”
Jesu wakabweza lweendo lwakuya ku Jelusalemu. Wakainda muminzi mipati aminiini, kaya bwiisya. 
Umwi muntu wakamubuzya kuti, “Omwami, sena aabo bayoofutulwa banooli bace buyo?”
“Amukakatisye kunjila mumulyango uusyanikide, nkaambo ndamwaambila kuti bantu banji bayooyandisya kuti banjile, pele tabakooyookonzya pe. 
Mukamwini ŋanda aakunyamuka akujala mulyango nomutikatalike kwiima aanze akukonkomona kumulyango kamuti, ‘Mwami, tujulile!’ Pele walo uyoomwiingula kuti, ‘Nsizi nkomwazwida.’ 
Mpoonya aawo muyootalika kwaamba kuti, ‘Swebo twakali kulya akunywa antoomwe anduwe, alimwi wakali kwiisya muminzi yesu!’ 
Pele alimwi uyoomwiingula kuti, ‘Nsizi nkomwazwida pe. Amuzwe aawa nywebo nyoonse nobasimucita zibi.’ 
Eelyo muyoolila akuluma ntwino mukuusa mwaakubona Abulahamu, Izaka, Jakobo abasinsimi boonse kabali mubwami bwa Leza, pele nywebo kamutandidwe anze! 
Bantu bayooboola kuzwa kujwe akumbo, akuzwa kunyika akumusanza, akukkala akulya mubwami bwa Leza. 
Lino ncobeni nkobali aabo basyaalizi bayooba bataanzi, abataanzi bayooba basyaalizi.”
Ciindi eeco nciconya bamwi Bafalisi bakasika kuli Jesu akuti kulinguwe, “Kozwa kuno uye kulubazu lumbi, nkaambo mwami Helodi uyanda kuti akujaye.”
Pele Jesu wakabaingula kuti, “Kamuya mukamwaambile mwaaba ooyo kuti ‘Mebo ndicigwisya myuuya mibi mubantu alimwi ndiciponya sunu ajuunza, pele mubuzuba bwatatu ndiyoomanizya mulimo wangu.’ 
Nikuba boobo ndileelede kubweza lweendo lwangu lwasunu ajuunza alimwi azona, nkaambo tacikonzeki kuti musinsimi akajailwe kumbi kutali ku Jelusalemu.
“Akaka Jelusalemu, Jelusalemu, oojaya basinsimi akubauma mabwe aabo Leza mbatuma kulinduwe! Kanji-kanji ndalikuyanda kubunganya bantu bako antoomwe mbubonya, mbuli nkuku mbwiifukatila bana bayo mumababa, pele yebo wakakaka! 
Bona ŋanda njokombela Leza lyaba tongo. Alimwi ndakwaambila kuti taakwe notikandibone limbi mane cikasike ciindi eeco ncotikaambe kuti, ‘Ulilelekedwe uuboola muzina lya Mwami Leza.’”
Bumwi Buzuba bwa Kulyookezya butegwa Sabata Jesu wakaakulida kuŋanda yaumwi Mufalisi mupati, nkabela bantu bakali kumulangisya. 
Lino umwi muntu wakazimbide maulu amaboko wakasika kuli Jesu. 
Mpoonya Jesu wakabuzya bamaiyi ba Mulawo a Bafalisi kuti, “Sena mulawo wesu ulazumizya kuponya mubuzuba bwa Sabata naa pe?”
Pele balo bakaumuna buyo. Mpoonya Jesu wakamujata, wamuponya muntu ooyo, amane wakamwaambila kuti ainke. 
Eelyo Jesu wakati kulimbabo, “Ino kuti umwi wanu kajisi mwana mulombe naba musune wawida mumukalo mu Buzuba bwa Sabata, sena takoomugwisya kufwambaana mubuzuba oobo?”
Pele taakwe nibakakonzya kumuvuwa mukaambo aaka pe.
Lino Jesu naakabona kuti bamwi bantu bakatambidwe kupobwe bakali kulisalila masena mabotu aalemenede, wakabaambila cikozyanyo eeci. 
“Muntu umwi naa wakutamba kupobwe lyabwiinga, utalisalili cuuno cabulemu, nkaambo ambweni kuli umwi wakatambwa uulemekwa kwiinda nduwe. 
Lino simeenzaanu wakamutamba nyoonse nyobilo uyooboola akwaamba kuti ‘Mupe cuuno muntu ooyu.’ Mpoonya yebo ciyookuusya nsoni kapati notikanyamuke kuyookkala acuuno citali cabulemu. 
Naa kuti watambwa, weelede kusala cuuno citali cabulemu kutegwa aboola simeenzaanu aambe kuti, ‘Mweenzuma, koya kumbele kuli zyuuno zyabalemekwa.’ Eeci ciyookucita kuti bakulemeke bantu boonse mbomwakatambwa limwi. 
Nkaambo ooyo uulisumpula uyoofwiinsigwa, pele ooyo uulifwiinsya uyoosumpulwa.”
Lino Jesu wakati kuli simeenzu aakwe, “Ciindi noobamba cisusulo naa pobwe, utatambi beenzinyoko, nibaba banabokwanu, nibaba basazinyoko, nibaba bavubi mbomubambene aabo, nkaambo abalo inga bayookutamba kuti ujane kubweedelwa. 
Pele kuti wacita pobwe, utambe bacete, balema, basunkuta, aboofu, 
noyoolemekwa nkaambo balo tabajisi cakukubweedezezya pe. Walo Leza uyookulumbula ciindi bantu babotu baakubusigwa kubafu.”
Umwi wabaabo bakali kulya anguwe atebule, naakamvwa makani aaya, wakati kuli Jesu, “Ulilelekedwe ooyo uuyoolya pobwe mubwami bwa Leza!”
Jesu wakati kulinguwe, “Kwakali umwi muntu wakacita pobwe pati akutamba bantu banji-banji. 
Lino kuciindi cakulya pobwe wakatuma mubelesi wakwe kuti akaite aabo boonse bakatambidwe, nkaambo zintu zyoonse zyakali bambidwe kale. 
Pele bakatambidwe bakatalika kulitamizya. Mutaanzi wakati, ‘Ndakaula muunda, aboobo ndeelede kuunka kuti nkaubone. Ndakukumbila kuti ukandaambilile kabotu.’ 
Umwi wakati, ‘Ndakaula zipani zyosanwe zyabasune lino ndiyanda kuyoobasola kuti mbone mbobeenda. Ndakukumbila kuti ukandaambilile.’ 
Aumwi wakati, ‘Ndakazwa akukwata onoono, aboobo nsikonzyi kuboola.’
“Mpoonya mubelesi wakabweeda akuyooambila simalelo wakwe zintu eezi. Mwini ŋanda naakamvwa boobo wakanyema kapati, wakati kumubelesi wakwe, ‘Kofwambaana uunke mumigwagwa amutuzila twamumunzi, ukatambe bacete, balema, boofu, abatyokede.’ 
Naakaboola mubelesi wakati, ‘Mwami ndacita mbuli mboondilailila, pele kucili busena muŋanda.’ 
Simalelo wakwe wakamwiingula kuti, ‘Koya mutuzila tukosola mumyuunda amutuzila twiinda musokwe, ubagubizye bantu kuti baboole kutegwa ŋanda yangu izule.’ 
Ndamwaambila kuti taakwe naba omwe wabaabo bakatambidwe uuti kalabile pobwe lyangu!”
Makamu aabantu akali kweenda anguwe, eelyo wakacenguluka akuti kulimbabo, 
“Kufumbwa muntu uboola kulindime, mukuti abe sikwiiya wangu, weelede kundiyandisya kwiinda mbwayanda wisi, banyina, mukaintu wakwe, bana bakwe, banabokwabo balombe abasimbi, nibuba buumi bwakwe. 
Awalo ooyo uutabwezi mapenzi mbuli ciingano cakwe akunditobela, takonzyi kuba sikwiiya wangu. 
Nguni akati kanu uunga wayanda kuyaka ŋanda ndafu, katasaanguni kukkala ansi akubala mali ngajisi kubona kuti naa alazulizya kuyasya ŋanda ndafu eeyo akwiimanizya. 
Nkaambo kuti watalika buyo ntalisyo, mpoonya yaakumukacila kumanizya, boonse baibona bayootalika kumuseka, 
akwaamba kuti, ‘Amulange muntu ooyu, watalika kuyaka, pele wakacilwa kumanizya mulimo wakwe!’ 
Naa mwami nzi uuzi kuti sinkondonyina uuyanda kulwana cisi cakwe, ujisi basilumamba bali zyuulu zili makumi obilo, uunga tasaanguni kukkala ansi akulibuzya naa basilumamba bakwe bali zyuulu zili kkumi balakonzya kulwana akuzunda ooyo mwaminyina uuboola?
“Pele naa wajana kuti takonzyi kumuzunda, ulafwambaana kutuma baiminizi bakwe kumwaminyina kacili kulaale kumukumbila kuti batalwani kube luumuno akati kabo. 
Mbubonya oobo anywebo kufumbwa uutafutatali akusiya zyoonse nzyajisi, takonzyi kuba sikwiiya wangu pe.
“Munyo mubotu, pele kuti naa munyo wasampuka, ino inga walunzigwa buti? 
Tuucikwe mulimo nikuba kubulongo naa mulwi wabufumba bwamumunda pe, ulaba buyo wakusowa. Amuswiilisisye, kuti kamujisi matwi aakumvwisya!” 
Kabacili mulweendo oolu basimutelo abatakali kubamba milawo ya Mozesi bakasika kuli Jesu kuti bazooswiilile kwiisya kwakwe. 
Mpawo Bafalisi abamayi ba Mulawo bakatalika kutongooka bakati, “Ooyu muntu utambula bantu bali boobu akulya ambabo.” 
Aboobo Jesu wakabaambila cikozyanyo eeci wakati, 
“Kuti naa umwi wanu kajisi mbelele zili mwaanda, nkabela yomwe yasweeka, sena takoosiya zili makumi aali fuka afuka musokwe kuti ainke kuyooyandaula eeyo yomwe yasweeka mane kusikila naijana? 
Eelyo aijana ulabotelwa kapati akwiibweza amakuko aakwe, 
wiitola kuŋanda. Mpoonya asika ulaita beenzinyina abasimunzinyina akuti, ‘Amusekelele andime, nkaambo ndaibona mbelele yangu yasweekede.’ 
Ndamwaambila kuti mbubonya oobo akwalo kujulu kulaba kusekelela kupati nkaambo kasizinyonyoono omwe wasanduka, kwiinda baluleme bali makumi aali fuka afuka basandukide kale.
“Naa ndaambe mukaintu uujisi mali aansiliva aali kkumi, ino ulacita buti kuti wasweekelwa lyomwe lyangawo? Sena takoomunika lambe, kukukula muŋanda, akulangaula koonse-koonse kusikila mane alibone? 
Nkabela alijana, ulaita beenzinyina mbobabambene akuti, ‘Amusekelele andime nkaambo ndalibona di lyangu lyandisweekede!’ 
Ndamwaambila kuti mbubonya oobo kunooli kusekelela kupati kubangelo ba Leza nkaambo kasizinyonyoono omwe wasanduka!”
Alimwi Jesu wakaamba kuti, “Kwakali muntu umwi, wakajisi bana balombe bobilo. 
Muniini wakati kuli wisi, ‘Taata, kondipa lubono ndweelede kwaabilwa.’ Mpawo wisi wakaabanya lubono lwakwe kubana bakwe bobilo. 
Naakamana mazuba mace buyo, muniini wakabungika lubono lwakwe, watola lweendo lwakuya kucisi cili kulaale, ooko wakaakusangaula lubono muzintu zyabufuba-fuba. 
Nkabela naakamana kulusowaila, kwakaba nzala mpati mucisi eeco, nkaako wakatalika kupenga. 
Wakaya kumuntu umwi wamucisi eeco kuti akabelekele cakulya. Lino muntu ooyo wakamupa mulimo wakusanina ngulube. 
Mulombe ooyu wakali kufwa nzala cakuti wakali kulya busenga bwangulube, nkaambo taakwe muntu wakali kumupa cakulya. 
Abone boobo wakaliyeeya wati, ‘Babelesi bataata boonse balalya balakkuta akulilekela, pele mebo kuno mfwa nzala! 
Ani, ndainka kuli taata, nkaambe kuti, “Taata, ndakabisizya Leza anduwe, 
aboobo nsiceelede kwiitwa kuti ndimwanaako, undilele buyo mbuli umwi wababelesi bako.” ’ 
Mpoonya wakanyamuka akubweeda kuli wisi. Eelyo naakacili kuza alaale-laale, wisi wakamubona, nkabela wakeetela, wakamuzuzaanina, waakumufumbata akumumyonta cakukondwa. 
Mpoonya mulombwana ooyo wakaambila wisi kuti, ‘Taata, ndakabisizya Leza anduwe, nsiceelede kwiitwa kuti ndimwanaako.’ 
Pele wisi wakaita babelesi bakwe wati, ‘Amufwambaane kweeta cakusama cibotu kapati, mumusamike. Mumusamike anweenwe, alimwi andyasyo. 
Lino kamuya mukalete moombe uuneneede kwiindilila, mumujaye kuti tulye tusekelele. 
Nkaambo mwanaangu wakalifwide, wabuka, wakalisweekede wabonwa.’ Mpoonya aawo bakatalika kulya pobwe akusekelela.
“Ciindi eeco mwanaakwe mupati wakali mumuunda. Naakasika afwiifwi aŋanda, wakamvwa kwiimba akuzyana. 
Aboobo wakaita mubelesi umwi akumubuzya cakali kucitika. 
Mubelesi wakati, ‘Mwanookwanu waboola, lino uso wamujaila moobe uuneneede, nkaambo waboola kali muumi.’ 
Pele mupati wakanyema akukaka kunjila. Mpoonya wisi wakazwida aanze akumukombelezya kuti anjile. 
Walo wakaambila wisi kuti, ‘Langa! Eeyi myaka yoonse njindakubelekela mbuli muzike, taakwe nindatakakuswiilila aaniini pe. Ino wakandipa nzi? Taakwe nokaba kapongo buyo kakuti ndipobole, ndilye abeenzuma! 
Pele mbwaasikila buyo ooyu mwanaako wakaakunyonyoona lubono lwako loonse mukupa bavuule, wamujaila moombe uuneneede.’ 
Wisi wakati kulinguwe, ‘O Mwanaangu ulaandime mazuba oonse, zyoonse nzejisi nzizyako. 
Pele kuleelede kuti tusekelele akubotelwa, nkaambo musyoonto wako wakalifwide, wabuka, wakalisweekede, wabonwa.’”
Alimwi Jesu wakati kuli basikwiiya bakwe, “Kwakali muntu muvubi, wakajisi mulangi walubono lwakwe. Ooyo wakaambilizigwa kuli simalelo wakwe kuti wakali kusowaila lubono lwakwe. 
Lino simalelo wakwe wakamwiita mulangi ooyo akumubuzya kuti, ‘Ino makani nzi aaya ngindamvwa? Ndaambile kabotu-kabotu mbuli mbookalubelesya lubono lwangu, nkaambo njanda kukugwisya mumulimo wako.’ 
Lino ooyo mulangi wakalyaambauzya mwini wati, ‘Ndacita buti, kayi simalelo wangu uyanda kundigwisya mulimo? Nsijisi nguzu zyakulima, alimwi kulomba ndalisenda. 
Oo! mboobu mbwenticite kutegwa nkajane bantu bati kanditambule mumaanda aabo ndalesegwa mulimo.’ 
Aboobo wakatalika kwiita bantu boonse bakakolotede lubono lwasimalelo wakwe. Kumutaanzi wakati, ‘Ino yebo mbookakweleta nzi kuli simalelo wangu?’ 
Wakati ‘Madalamu aamafuta aaoliva aali mwaanda.’ Mpoonya mulangi wakati kulinguwe, ‘Nkooko nkaaka kapepa kalembwa zikoloto. Kkala fwambaana lemba makumi osanwe buyo.’ 
Kuli wabili wakati, ‘Ino yebo wakakweleta nzi?’ Wakati, ‘Masaka aamaila aali mwaanda.’ Mbubonya buyo wakati kulinguwe, ‘Nkooko nkaaka kapepa kalembwa zikoloto. Lemba makkumi aali lusele buyo.’ 
Abone boobo simalelo wakwe wakamulumbaizya mulangi ooyu uutasyomeki, nkaambo wakacita camaanu. Nkaambo bantunsi balaamaanu mukubamba makani aabo kwiinda bantu ba Leza.”
Alimwi Jesu wakacili kwaamba kuti, “Amulicitile cilongwe alubono lwamunyika muno, kutegwa lwaakumumanina mukatambulwe mumaanda aatamani. 
Kufumbwa muntu uusyomeka kuzintu ziniini, nguusyomeka akuzipati, awalo uutasyomeki kuzintu ziniini, tasyomeki akuzipati. 
Aboobo kuti kamutasyomeki kulubono lwaanyika aano, ino nguni uuyoomusyoma akumupa lubono lwakasimpe? 
Alimwi kuti kamutasyomeki mukweendelezya lubono lwamuntu uumbi, ino nguni uutikamupe lubono lwanu lumugeme?
“Taakwe mubelesi uukonzya kubelekela bami bobilo. Nkaambo ulasula umwi ayande umwi, naa ulakakatila kuluumwi akusampaula umwi. Tamukonzyi kubelekela Leza abuvubi pe.”
Bafalisi nibakamvwa makani aaya, bakatalika kusabwida Jesu, nkaambo balo bakali kuyandisya mali. 
Nkabela Jesu wakati kulimbabo, “Ndinywe bantu balibosya-bosya buyo kubantu, kakuli Leza uliizi myoyo yanu. Nkaambo eeco cilumbaizigwa akubaampuwo akati kabantu, ncisesemyo kuli Leza.
“Mulawo wa Mozesi amalembe aabasinsimi zyakali kutobelwa mane kusikila kuciindi ca Joni Mubbapatizi, pele kuzwida ciindi eeco Makani Mabotu aabwami bwa Leza akatalika kukambaukwa, alimwi bantu boonse balalwanina kuti banjile mubwami oobu. 
Ncuubauba kuti julu anyika zimane kwiinda kuti kabala nokaba komwe ka Mulawo kamanizigwe.
“Kufumbwa mwaalumi uuleka mukaintu wakwe akukwata uumbi, wacita bumambe, awalo ooyo uukwata mukaintu wakalekwa kumwaalumi wakwe, walalika.
“Kwakali muntu muvubi, wakali kusama zisani ziteteete, zibotu zidula, alimwi wakali kulya zilyo zibotu mazuba oonse aabuumi bwakwe. 
Kumane kwakali muntu mucete wabacete wakali kutegwa Lazalo, wakali aazilonda zinji-zinji. Wakali kuletwa kumulyango wamuntu muvubi ooyo, 
wakali kulangila buyo kulya bufwefwelenga bwakali kuloka kuzwa atebule lyamuvubi ooyo. Babwa bakali kuboola akumyankuta zilonda zyakwe.
“Lino muntu mucete wakafwa, nkabela bangelo bakamubweza akumutola baakumukkazika kulubazu lwa Abulahamu. Musule ooyo muvubi wakafwa awalo akuzikkwa. 
Eelyo kali kumulilo uutamani wakanjila mumapenzi mapati kapati. Kuti alange, wakabona Abulahamu alaale a Lazalo kulubazu lwakwe. 
Mpoonya wakoongolola kuti, ‘Taata Abulahamu, ndifwida luzyalo, tuma Lazalo atompe munwe mumaanzi aatontola kuti azootontozye mulaka wangu, nkaambo ndapya kapati mumulilo muno!’
“Pele Abulahamu wakati, ‘Mwanaangu, koyeeya kuti yebo nookali kupona wakalipedwe zintu zyoonse zibotu, pele Lazalo zibi. Lino omuno ulatangala yebo umvwide kucisa. 
Kunze lyaboobo, akati kesu ayebo kuli mulindi mulamfu cakuti taakwe muntu uuzwa ookuno uunga wakonzya kuuzubuka akuboola kooko, naba muntu uuzwa kooko uukonzya kuza kuno.’ 
Muntu muvubi wakati, ‘Taata, ndakukumbila kuti utume Lazalo kuŋanda yataata, 
kuli bana bokwesu bosanwe akabacenjezye kuti abalo batakabooli kokuno kubusena bwamapenzi.’ 
Pele Abulahamu wakati, ‘Bana bokwanu balijisi Mozesi abasinsimi abaswiilile nzobaamba.’ 
Muntu muvubi wakati, ‘Peepe, taata Abulahamu! Kuti naa umwi wabafu watumwa kulimbabo, bayoosanduka.’ 
Abulahamu wakati, ‘Kuti naa tabamvwi Mozesi abasinsimi tabakooyoozumina nikuba kuti umwi wabuka kubafu.’”
Jesu wakati kuli basikwiiya bakwe, “Zilebyo zicita kuti bantu babisye nkozili, pele maawe kumuntu uuzileta! 
Inga cabota kulinguwe kuti waangililwa ziyo munsingo akuwaalwa mulwizi, kwiinda kuti awisye wabaniini aaba kuti babisye. 
Amucenjele! Kuti naa munyoko wabisya mucenjezye, pele naa weempa, umulekelele. 
Kuti naa wakubisizya ziindi zili ciloba mubuzuba bomwe, nkabela kaboola kulinduwe akwaamba kuti, ‘Ndeempa’ uleelede kumulekelela.”
Batumwa bakati ku Mwami, “Kocituyungizizya lusyomo!” 
Mwami wakabavuwa kuti, “Kuti nimwalijisi lusyomo luli mbuli nseke yamasitadi nimwali kukonzya kwaambila bbuyu eeli kuti, ‘Kozyuka aawa, ukalisimpike mulwizi!’ ncobeni inga lyacita oobo.
“Kuti naa umwi wanu kajisi mubelesi uulima mumuunda naa weembela mbelele, sena inga mbwaakotoka buyo waambila mubelesi kuti, ‘Fwambaana, ulye cakulya?’ 
Peepe! Pele ulati kumubelesi, ‘Kosama kabotu, undijikile cakulya, wamana, undibambile akundilindilila nencilya akunywa. Ndamana kulya, ayebo notikalye akunywa.’ 
Sena mubelesi ulalumbwa kuti naa wacita eeco ncaambilwa. 
Mbubonya oobo anywebo, mwacita nzomwaambilwa kucita zyoonse, kamwaamba kuti, ‘Tuli babelesi buyo. Tatweelede kulumbwa nkaambo twacita mulimo ngotweelede kucita!’”
Eelyo Jesu naakali kuya ku Jelusalemu wakainda akati kamunyinza wa Samaliya a Galilii. 
Naakali kunjila mumunzi umwi, kwakamucinga basicinsenda bali kkumi. Bakaima aalaale, 
bakoongolola akuti, “O Mwami Jesu! Kotufwida lubomba!”
Jesu naakababona, wakabaambila kuti, “Kamuya mukalitondezye kubapaizi.” Nibakacili kuya bakapona. 
Umwi wabo naakabona kuti wapona, wakapiluka kuli Jesu kaya bulumbaizya Leza ajwi pati. 
Naakasika, wakavuntamina Jesu, wamulumba. Sicinsenda ooyu wakali Musamaliya.
Mpoonya Jesu wakati, “Tee kwaponyezegwa bali kkumi, ino bali fuka bali kuli? 
Nkaambo nzi nikwaboola buyo wamasi ooyu kuzoolumba Leza?”
Lino Jesu wakati kulinguwe, “Nyamuka, koya lusyomo lwako lwakuponya.”
Jesu naakabuzigwa a Bafalisi kuti naa bwami bwa Leza bulasika lili wakati, “Bwami bwa Leza tabukalibonyi azitondezyo nibuyoosika pe. 
Taakwe uuzooamba kuti ‘Amulange, mboobu bwasika,’ naa kuti, ‘Mbobuya kuya’ nkaambo Bwami bwa Leza buli mulindinywe.” 
Eelyo wakati kuli basikwiiya bakwe, “Ciyoosika ciindi ncomuyooyandisya kubona buzuba bomwe bwamazuba aa Mwanaa Muntu, pele tamukooyoobubona. 
Kuyooboola bantu, bayoomwaambila kuti ‘Amubone, nguulya kuya’ naa kuti, ‘Amuboole, nguuno kuno!’ Mutakainki kuya bulangaula pe. 
Nkaambo mbubonya mbuli lulabo mbolulaba akwaandulula julu kuzwa lubazu lumwi kusikila kuli lumwi, mbubonya oobo mbobuyooba buzuba bwakuboola kwa Mwanaa Muntu. 
Pele kusaanguna Mwanaa Muntu uleelede kupenga mapenzi manji, akukakwa abantu bamazuba aano. 
Mbubonya mbuli mbokwakabede mumazuba aa Nowa, mbokuyooba amumazuba aa Mwanaa Muntu. 
Mumazuba aayo bantu bakali kulya akunywa, bakali kukwata akukwasigwa mane kusikila buzuba Nowa naakanjila mubwato, amuyoba mupati niwakasika kubanyonyoona boonse.
“Alimwi kuyooba mbubonya mbokwakabede mumazuba aa Loti. Bantu bakali kulya akunywa, bakali kuula akuuzya, kusyanga akuyaka maanda. 
Pele buzuba Loti naakazwa mu Sodomu, kujulu kwakaloka mulilo asalufa akubanyonyoona boonse. 
Mbubonya oobo mbokuyooba buzuba mbwatikayubununwe Mwanaa Muntu.
“Buzuba oobo, ooyo uuli atala aalululi lwaŋanda atakaselukili zintu zyakwe zili muŋanda kuti akazitole, mbubonya awalo uuli mumuunda atakabweedeli kuŋanda. 
Amuyeeye muka Loti!
“Kufumbwa muntu uuyanda kufutula buumi bwakwe uyoobusweekelwa, pele ooyo uuyoosweekelwa buumi bwakwe akaambo kangu, nguuyoobujana.
“Ndamwaambila kuti, masiku ngoonya aayo kuyooba bantu bobilo bayoojanika balilede abulo bomwe, umwi uyootolwa, umwi uyoosyaala. 
Kuyooba bakaintu bobilo bayoojanwa kabaziya antoomwe, umwi uyootolwa umwi uyoosyaala. [ 
Baalumi bobilo bayoojanwa kabali mumuunda, umwi uyootolwa, umwi uyoosyaala.”
Basikwiiya bakamubuzya kuti, “Ino nkukuli, Mwami?” Mpoonya Jesu wakabavuwa wakati, “Ooko kuli mutunta abasikube nkoobayooyobolokela.”
Mpoonya Jesu wakabaambila cikozyanyo eeci, mukubaiisya kuti baleelede kukomba lyoonse cakutalengaana. 
Wakati, “Mumunzi umwi kwakali mubetesi, watakali kuyoowa Leza nikuba kulemeka bantu. 
Alimwi mumonya mumunzi ooyo kwakali mukamufu wakali kuboola kumubetesi ooyo akwaamba kuti, ‘Kondikosweda mulandu wangu asinkondoma uundikatazya!’ 
Kwaciindi cilamfu mubetesi ooyo wakali kukaka pele nicakaba ciindi, wakalyaambila lwakwe mwini kuti, ‘Nokuba kuti nsiyoowi Leza nikuba kulemeka muntu, 
pele nkaambo mukaintu ooyu wandipenzya, ndilamukosweda kaambo kakwe, kayi unooboola lyoonse akundikatazya!’”
Ucimana Mwami Jesu wakati, “Amuswiilile mbwaamba ooyu mubetesi uutaluleme. 
Sena Leza takooyoobacitila ziluleme bantu bakwe basalidwe, bamukumbila sikati amasiku? Sena takafwambaani kubagwasya? 
Ndamwaambila kuti, uyoobacitila ziluleme cakufwambaana. Mwati Mwanaa Muntu uzoojana basyomeka aakuboola?”
Alimwi Jesu wakaamba cikozyanyo eeci kubantu bakali kuyeeya kuti baliluleme kwiinda bamwi. 
Wakati, “Kwakali baalumi bobilo bakaya kuŋanda ya Leza kuyookomba. Umwi wakali Mufalisi, umwi wakali simutelo. 
Mufalisi wakaima wakomba kuti, ‘Ndakulumba Leza, kuti mebo nsili mbuli bantu boonse, bacengi, bataluleme, basimamambe, alimwi ndilakulumba kuti nsili mbuli ooyu simutelo. 
Mebo ndilaliimya kulya ziindi zyobilo mumvwiki yomwe, kwamana ndapa kwakkumi kuli zyoonse nzyejana.’
“Pele simutelo wakaima kulaale, taakali kukonzya akulanga kujulu, wakalyuumauma acamba akuti, ‘Leza, kondeengelela mebo, ndesizibi!’” 
Mpoonya Jesu wakati, “Ndamwaambila kuti ooyu muntu wakabweeda kuŋanda yakwe kalulamikidwe, pele Mufalisi taakwe naakalulamikwa pe. Nkaambo kufumbwa muntu uulisumpula uyoofwiinsigwa, pele ooyo uulifwiinsya uyoosumpulwa.”
Nkabela bantu bamwi bakaleta bana babo kuli Jesu kuti azoobaampe. Lino basikwiiya bakwe nibakabona bantu aabo, bakabakalalila. 
Pele Jesu wakaita bana aabo, akwaamba kuti, “Amubaleke bana baze kulindime, alimwi mutabakasyi pe, nkaambo bwami bwa Leza mbubwabo bali boobu. 
Ndamwaambila kasimpe, oonse uutatambuli bwami bwa Leza mbuli mwana, takooyoonjila mulimbubo pe.”
Umwi musololi wa Bajuda wakabuzya Jesu kuti, “Mwiiyi mubotu, ino ndeelede kucita nzi kuti nkajane buumi butamani?”
Jesu wakati kulinguwe, “Nkaambo nzi ncondaamba kuti ndimubotu? Taakwe mubotu, ccita Leza alikke. 
Uliizi milawo yaamba kuti, ‘Utaciti bumambe, utajayi, utabbi, utabejelezyi, kolemeka uso abanyoko.’”
Muntu ooyo wakati, “Milawo yoonse eeyi ndakaibamba kuzwa kubwana bwangu.”
Jesu naakamvwa boobo, wakati kulinguwe, “Kucili cintu comwe buyo ciceede ncoelede kucita. Ukauzye lubono loonse ndojisi, mali aandulo ukaape bacete, eelyo uyooba alubono kujulu, omana uboole unditobele.” 
Muntu ooyo naakamvwa boobo wakausa, nkaambo wakalivubide kapati.
Jesu naakamulanga wakati, “Nciyumu kapati kubantu bavubi kunjila mubwami bwa Leza! 
Ncitete kunkamela kunjila mukapulo kanyeleti kwiinda mbocibede kumuvubi kuti anjile mubwami bwa Leza.”
Lino bantu bakamvwa Jesu bakabuzya kuti, “Ino nguni uukonzya kufutulwa?”
Jesu wakati, “Eeci tacikonzeki kubantu, pele kuli Leza cilakonzeka.”
Pita wakati, “Kolanga! Swebo twakasiya minzi yesu akutobela nduwe.”
Jesu wakati kulimbabo, “Ncobeni ndamwaambila kuti kufumbwa muntu uuyoosiya ŋanda yakwe, naa mukaintu wakwe, nibaba bazyali bakwe, nibaba bana bakwe akaambo kabwami bwa Leza, 
uyootambula zinji kwiinda mubuumi bwaansi aano, kwamana uyoopegwa buumi butamani muciindi ciboola.”
Lino Jesu wakatola batumwa bakwe bali kkumi ababili kumbali akubaambila kuti, “Amulange! Lino tuya ku Jelusalemu, nkabela ooko ziyoocitika ncobeni zyoonse zyakalembwa abasinsimi zyaamba Mwanaa Muntu. 
Mwanaa Muntu uyooabwa mumaanza aabamasi, bayoomusabwida, bakamutukane akumuswida mate. 
Bayoomukwabbaula akumujaya, pele mubuzuba bwatatu uyoobuka.”
Basikwiiya taakwe acomwe ncobakamvwa kumakani aazintu eezi. Majwi aaya tiibakaamvwisya, aboobo tiibakaziba cakali kwaamba Jesu.
Jesu naakasika afwiifwi a Jeliko, wakajana muntu umwi moofu ulikkede kumbali aamugwagwa, kakumbila. 
Nkabela moofu ooyo naakamvwa bantu banji kabainda, wakabuzya cakali kucitika. 
Bakamwaambila kuti, “Jesu waku Nazaleta nguuinda.”
Moofu ooyo wakoongolola wati, “Jesu, O Mwanaa Devedi! Ndibede aalwengelelo.” 
Bantu bakali kumbele bakamukalalila bamwaambila kuti, “Umuna,” walo wakoongololesya wati, “Akaka O Mwanaa Devedi ndibede aalweengelelo.”
Aawo Jesu wakaima akulailila bantu kuti bamulete kulinguwe moofu. Naakasika afwiifwi, Jesu wakamubuzya wati, 
“Ino uyanda kuti ndikucitile nzi?” Moofu wakaingula kuti, “O Mwami, ndiyanda kubona alimwi.”
Mpawo Jesu wakati kulinguwe, “Kobona! Lusyomo lwako lwakuponya.”
Mpoonya wakakonzya kubona, watobela Jesu, akulumbaizya Leza. Abalo bantu nibakabona eeci, bakalumbaizya Leza.
Jesu wakanjila mu Jeliko akwiindilila. 
Lino ooko kwakali muntu wakali kutegwa Zakkeyosi. Wakali simutelo mupati, alimwi wakalivubide. 
Lino muntu ooyu wakayanda kubona Jesu, pele akaambo kakufwiimpa kwakwe taakakonzya kumubona bantu bakali banji. 
Nkaako wakatijaanina kumbele akuyootanta mucisamu camukuyu kuti amubone mukuti Jesu nkwakeelede kwiinda. 
Lino Jesu naakasika aawo, wakalungumana, wakati kulinguwe, “Zakeyosi, kofwambaana kuseluka, sunu ndeelede kuyookkala kuŋanda yako.” 
Aboobo wakafwambaana kuseluka, wakatambula Jesu cakukondwa. 
Eelyo bantu nibakabona boobo, bakatongooka akwaamba kuti, “Amubone, muntu ooyu waakusikila kuŋanda yamuntu sizibi.”
Zakeyosi wakaima akuti ku Mwami, “Komvwa, O Mwami! Mebo cisela calubono lwangu ndiyoocipa kubacete, alimwi naa kuli muntu ngundakacenga kulubono lwakwe, ndiyoomubweedezezya lubono lwakwe akuluyungizya ziindi zili zyone.”
Mpoonya Jesu wakati kulinguwe, “Sunu lufutuko lwasika kuŋanda eeyi, nkaambo ooyu muntu mwana wa Abulahamu, 
kayi Mwanaa Muntu wakazida kuyandaula akufutula basweekede.”
Nibakacili kuswiilila makani aaya, Jesu wakabaambila cikozyanyo, mukuti wakali afwiifwi kusika ku Jelusalemu, alimwi balo bakali kuyeeya kuti bwami bwa Leza buli afwiifwi kusika. 
Wakati kulimbabo, “Kwakali mwaalumi wakali kulemekwa, wakatola lweendo kuya kucisi cakali kulaale kuti akapegwe bwami bwacisi eeco, kwamana akapiluke. 
Katanainka wakaita babelesi bakwe bali kkumi akubapa boonse di lyomwe-lyomwe lyangolida, wabaambila kuti ‘Mwaapindaule mali aaya kuti ndaakuboola nzoojane mpindu yawo.’
“Pele basicisinyina tiibaali kuyanda kuti abe mwami. Aboobo bakatumya mulomo munsi lyakwe wakuti, ‘Swebo tatuyandi kuti muntu ooyo abe mwami wesu.’
“Nikuba boobo muntu ooyo wakaakupegwa bwami, amane wapiluka. Mbwaakasikila buyo, wakaita babelesi bakwe mbaakapede mali, kuti azibe nzibakajana mukupindauka kwabo. 
Mutaanzi wakaboola wati, ‘Mwami, di lyako lyakajana aambi aali kkumi.’ 
Mpoonya wakati kulinguwe, ‘Wakacita kabotu, omubelesi mubotu! Lino nkaambo wasyomeka kuzintu ziniini, ndilakucita kuti ube mweendelezi waminzi iili kkumi.’ 
Awalo mubelesi wabili wakasika wati, ‘Mwami, di lyako lyajana aambi osanwe.’ 
Mwami wakati kulinguwe, ‘Yebo ulaba mweendelezi waminzi yosanwe.’ 
Mubelesi wamamanino wakaboola wati, ‘Ndeeli di lyako. Ndalilivungaide mukasani akuliyobola. 
Ndakayoowa, nkaambo uli mukali. Ulatola ncootakabikka, akutebula mpootakasyanga.’
“Mwami wakati kulinguwe, ‘Yebo omubelesi mubi! Tee kayi majwi aako omwini akuzula? Mbuli mbozi kuti ndimukali, ndatola zitali zyangu, alimwi ndatebula mpindatasyanga, 
ino nkaambo nzi ncootakapindaula di lyangu Kutegwa ndaboola njane mpindu?’ 
Mpoonya mwami wakabaambila bakaimvwi afwiifwi anguwe wakati, ‘Amumunyange ngolida, mwiipe kuli uujisi ngolida, zili kkumi!’ 
Balo bakati, ‘O Mwami, ulijisi kale ngolida zili kkumi.’ 
Mwami wakabaingula kuti, ‘Ooyo uujisi uyooyungizizilwa, pele uujisi kasyoonto uyoonyangwa koonse nkajisi nikaceya. 
Lino abaya basinkondoma batakali kuyanda kuti mbe mwami, amukabalete okuno, bazoojaigwe nkelangilila!’”
Jesu naakamana kwaamba boobu, wakabasolweda kuya ku Jelusalemu. 
Naakasika kufwiifwi aminzi ya Betefage a Betani, kucilundu camisamu ya Oliva, wakatuma basikwiiya bakwe bobilo kuya mumunzi. 
Wakabalailila kuti, “Kamuya mumunzi uulya. Mwaakunjila buyo muyoojana mwanaa mbongolo uutanatantidwe muntu pe, ulisungidwe kucisamu. Mukamwaangunune mumulete kuno. 
Kuti naa kukabe muntu uyoomubuzya kuti, ‘Ino mucitila nzi oobu?’ Mukamwaambile kuti, ‘Mwami ulamuyanda.’” 
Eelyo bakainka akuyoojana mbubonya mbuli Jesu mbwaakabalailila. 
Lino nibakacili kumwaangununa, bamukamwini bakati, “Mumwaangunwida nzi mwanaa mbongolo?”
Balo bakabaingula kuti, “Mwami uyanda kumubelesya.” 
Mpoonya bakamuleta kuli Jesu, bayala majansi aabo alinguwe, akumukkazika mpawo Jesu. 
Jesu naakali kuya buya ku Jelusalemu katantide amwanaa mbongolo bantu bakayala majansi aabo mumugwagwa.
Naakasika afwiifwi a Jelusalemu aawo mugwagwa mpowakali kuselemukila munselelo lyacilundu ca misamu ya Oliva, nkamu yoonse yabaccilili bakwe yakatalika kukondwa akoongolola kulumbaizya Leza akaambo kamilimo mipati njibakabona. 
Bakati, “Mwami Leza, aaleleke Mwami ooyo uuboola muzina lyakwe! Kuli luumuno kujulu, a Leza ulalumbaizigwa!”
Lino bamwi Bafalisi bakali munkamu yabantu bakati kuli Jesu, “O Mwiiyi, baambile baccilili bako baumune.”
Walo wakabaingula kuti, “Nikuba kuti aaba baumune, mabwe alakonzya koompolola.”
Lino Jesu naakaswena afwiifwi amunzi wa Jelusalemu akuubona, wakuulilila. 
Wakati, “Akaka noolizizi zintu zikonzya kukuletela luumuno! Pele ono zilisisidwe kuzwa kulinduwe! 
Nikuba boobo ayoosika mazuba notikabule coolwe, aawo basinkondonyoko nibayookusida mulindi uuyookuzinguluka, bakakubikke akati akukusinkila koonse koonse mane ukabule ambolikwabilila. 
Alimwi bayookumwaila ansi yebo omunzi. Bakkala mulinduwe bayoobanyonyoona boonse. Taakwe bbwe niliba lyomwe ndyobatikasiye kalili atala aabbwenyina, nkaambo tookaciziba ciindi Leza ncaakazide kuzookufutula!”
Jesu wakanjila muŋanda ya Leza akutalika kutanda baabo bakali kusambalila mumo, 
wakati kulimbabo, “Kulilembedwe kuti, ‘ŋanda yangu iyooba ŋanda yakukombela.’ Pele nywebo mwaicita ciyubilo cababbi!”
Jesu wakali kwiisya muŋanda ya Leza mazuba oonse. Bapaizi basilutwe, bamayi ba Mulawo, abeendelezi babantu bamucisi bakali kuyandaula nzila yakuti bamujaye. 
Pele bakakacilwa kwiijana, nkaambo bantu boonse bakali kumuswiilila, akumvwisya nzyaakali kwaamba.
Buzuba bumwi Jesu naakali kwiisya bantu muŋanda ya Leza akukambauka Makani Mabotu, bapaizi basilutwe abamayi ba Mulawo antoomwe abapati bacisi, bakaboola kulinguwe, 
bakati, “Twaambile, ninguzu nzi nzyojisi mukucita zintu eezi? Nguni waakakupa nguzu zyakucita zintu eezi?”
Jesu wakabaingula kuti, “Ambebo ndilamubuzya mubuzyo. Amundaambile, 
Nguni wakatuma Joni kuti abbapatizye ngu Leza naa mbantu?”
Mpoonya bakatalika kukazyanya mulicabo bati, “Ino twaambe buti? Naa twaambe kuti Leza nguwakamutuma, ulaamba kuti, ‘Ino kayi mwakalekela nzi kumusyoma?’ 
Naa twati, ‘Mbantu’ nkamu eeyi yoonse iili aano ilatuuma mabwe, nkaambo boonse balizi kuti Joni wakali musinsimi.” 
Aboobo bakamuvwiila akuti, “Tatumuzi pe.”
Mpoonya Jesu wakabaambila kuti, “Ambebo nsikoomwaambila naa ninguzu nzi nzecitya zintu eezi.”
Mpoonya Jesu wakaambila bantu cikozyanyo eeci, wakati, “Umwi muntu wakalima muunda wamusaansa. Wakuupa kubalimi, eelyo wakaya kucisi cimbi. 
Nicakasika ciindi cakutebula nsaansa, ooyo muntu wakatuma mubelesi kubalimi aabo kuti akamuletele caabilo cakwe camicelo yamuunda. Pele balimi bakamuuma mubelesi ooyo akumupilusya acinkwamaanza. 
Kumane muntu ooyo wakatuma aumbi mubelesi, pele balimi bakamuuma awalo akumucita zintu zyuusya nsoni, awalo bakamupilusya acinkwamaanza. 
Alimwi wakatuma mubelesi watatu, awalo ooyo bakamucisa balimi aabo bamusowela kunze aamuunda. 
Eelyo mukamwini muunda wakati, ‘Ino ndilacita buti? Nkokuti ndilatuma buyo mwanaangu ngweyandisisya, ambweni bayoomulemeka!’ 
Pele balimi nibakamubona bakavwiya kuti, ‘Ooyu ngosimulya zina. Atumujaye kutegwa muunda ube wesu!’ 
Aboobo bakamujaya akumusowela kunze aamuunda.”
Uyooboola akubajaya balimi akupa muunda wakwe kubantu bambi.” Bantu nibakamvwa boobu bakati, “Kutabi boobo kaka!”
Jesu wakabalanga akubabuzya kuti, “Ino malembe aaya aamba nzi aati,
Kufumbwa muntu uutikawide alindilyo uyootyokooka, alimwi kuti bbwe eelyo likawide amuntu liyoomupwasyaula.”
Lino bamayi ba Mulawo antoomwe abapaizi basilutwe bakasola kuti bamujate Jesu mpoonya abusena aawo, nkaambo bakaziba kuti wakali kusendekezya mbabo mucikozyanyo eeci, pele bakayoowa bantu. 
Aboobo bakali kulindila ciindi cakuti bamujate. Bakabbadela bamwi bantu basikutwela kutegwa bakalicengezye kuti mbantu basyomeka, bakabatuma kuti bakamuteye Jesu amibuzyo yabo, kutegwa bakonzye kumutola kunkuta yamweendelezi. 
Bantu aaba bakati kuli Jesu, “O Mwiiyi, tulizi kuti yebo ulaamba akwiisya mubwini. Tulizi kuti tokwe makani amuntu naba ni, pele ulaiisya nzila ya Leza mukasimpe. 
Twaambile, sena kuleelede kutela mitelo ku Muleli Mupati waku Loma naa pe?”
Jesu wakaziba luuni lwabo, mpoonya wakati, 
“Amunditondezye di. Ino lijisi mutwe azina lyani?”
Eelyo wakati, “Ncibotu, amupe Muleli Mupati waku Loma zintu zyakwe, alimwi amupe Leza zintu zya Leza.”
Aboobo bakakacilwa kuti bamuce muli ncaakaamba kumbele lyabantu niciba comwe, eelyo bakaumuna buyo alimwi bakagambwa kukwiingula kwakwe.
Lino bamwi Basaduki bakasika kuli Jesu. Mbambabo aabo baamba kuti bantu tabakooyoobuka kuzwa kubafu. Bakati, 
“Mwiiyi, Mozesi wakatulembela mulawo ooyu, ‘Kuti naa munyoko wafwa wajisi mukaintu pele katakwe bana mbaakazyala, wamukowa uleelede kukwata mukamufu kutegwa amuzyalile bana mufu.’ 
Lino kwakali babunyina bali ciloba, mupati wa boonse wakakwata mukaintu pele wakafwa katanazyala mwana. 
Eelyo awabili wakakwata mukamufu, 
alimwi awatatu mbubonya, pele awalo wakafwa, bakali kuya bufwa boonse mane kusikila kuli waciloba kabatasiyi amwana pe. 
Kumamanino awalo mukaintu wakafwa. 
Ino bwaakusika buzuba mbobayoobusigwa bafu, ooyo mukaintu uyooba mukani? Nkaambo baalumi aaba bali ciloba boonse bakali mukwete.”
Jesu wakabaingula kuti, “Baalumi abakaintu bamazuba aano balakwatana, 
pele muciindi ciboola baalumi abakaintu nibayoobusigwa kuzwa kubafu tabakooyookwatana pe. 
Bayooba mbuli bangelo, alimwi tabakafwi limbi pe. Balo bayooba bana ba Leza, nkaambo bayoobusigwa kuzwa kubafu. 
Awalo Mozesi wakacibikka aantangalala cakuti bafu bayoobusigwa. Nkaambo aawo mpaakalemba makani aciteyo ciyaka mulilo, wakalemba kuti, ‘Ngu Leza wa Abulahamu, wa Izaka, alimwi a Jakobo!’ 
Caamba kuti ngu Leza wabaumi, tali wabafu pe, nkaambo kuli Leza boonse mbaumi.”
Eelyo bamwi bamayi ba Mulawo bakaamba kuti, “Ooko nkwiingula kubotu, omwiiyi.” 
Aboobo bakayoowa kucinoomubuzya limbi mibuzyo.
Jesu wakati kulimbabo, “Ino caambilwa nzi kuti Munanike wa Leza ngwalunyungu lwa Devedi? 
Nkaambo Devedi mwini mubbuku lya Intembauzyo, waamba kuti,
Mane kusikila nkabike basinkondonyoko kuti
Oobuya Devedi mbwaakamwiita kuti ‘Mwami.’ Ino inga ulaba buti mwanaakwe?”
Lino bantu banji kabaswiilila Jesu wakati kuli basikwiiya bakwe, 
“Kamubacenjelela bamayi ba Mulawo aabo bayandisya kweendeenda kabasamide zisani zilamfu, akuyanda kulisalila masena mabotu akujuzigwa akulemekwa muzisambalilo akukkala zyuuno zyabulemu muzikombelo amumapobwe. 
Bacenga bamukabafu akubanyanga mbono zyabo, alimwi bayanda kubonwa abantu kwiindila mukukomba kwabo kulamfu. Cisubulo cabo kuli Leza ciyooindilila kubija!”
Jesu naakalanga-langa, wakabona bantu bavubi kababikka mali muciyobwedo. 
Alimwi wakabona mukamfu umwi wakali mucete kapati kabikka tuli tobilo twamukuba. 
Mpoonya wakati, “Ndamulwiida kuti ooyu mukamufu mucete wapa kunji kwiinda boonse babikka aaba. 
Nkaambo bamwi babikka tuniini buyo kuzwa kubuvubi bwabo bunji. Pele walo mukamufu mucete, wamaninizya kupa oonse mali ngaajisi, ngaali kuponena mpawo.”
Bamwi bantu bakali kwaambaula makani aaŋanda ya Leza, mbuli mbwiiyakidwe amabwe mabotu aaebeka, azipo zigambya zyakali kupegwa mukulemeka Leza. Jesu wakati, 
“Zyoonse eezi nzyomubwene, ciyoosika ciindi nikuyoobula bbwe niliba lyomwe liyoosyaala atala aabbwenyina litakoyookolomonwa pe.”
Eelyo bakabuzya Jesu kuti, “Mwiiyi, ino zintu eezi ziyoocitika lili? Alimwi ncinzi ciyooba citondezyo caciindi noziyoocitika zintu eezi zyoonse?”
Nkabela Jesu wakabaambila kuti, “Amucenjele kuti mutacengwi. Nkaambo bantu banji bayooboola muzina lyangu kabati, ‘Ndendime nguwe!’ akuti ‘Ciindi casika!’ Mutakabatobeli pe. 
Mutakayoowi mwaakumvwa makani aankondo anzwanga munyika. Eezi zintu zileelede kuti zisaangune kucitika, pele tazyaambi kuti mamanino ali aafwiifwi pe.”
Jesu wakati, “Cisi ciyoolwana acisinyina, abwalo bwami abwaminyina. 
Kuyooba kuzungaana kwanyika amumasena aandeene, alimwi kuyooba nzala amalwazi koonse koonse, kuyooba zintu ziyoosya, azitondezyo zipati kuzwa kujulu. 
Pele zyoonse eezi kazitana ba, muyooangwa akupenzegwa, muyootolwa kukubetekwa muzikombelo akuyoobikkwa muntolongo, muyootolwa kubami akubeendelezi akaambo kangu.
“Lino eeci ciyooba nceciindi canu cakwaambilizya Makani Mabotu. 
Mutalikatazyi mumiyeeyo kuti ino tukalikwabilile buti? 
Nkaambo ndiyoomupa majwi alimwi abusongo kutegwa kukabule aomwe wabasinkondonyoko uyookonzya kukazya nikuba kutacizumina ncomuyooamba. 
Muyooabwa abazyali banu, bana bokwanu, basazinyoko boonse, beenzinyoko, alimwi bamwi banu bayoojaigwa. 
Muyoosulaikwa abantu boonse akaambo kangu. 
Pele nikubaboobo taakwe nikaba komwe kasusu kayoosweeka kuzwa kumitwe yanu. 
Amujatisisye muzyandamane, nkaambo oobu mbomuyoolivuna nobeni.
“Mwaakubona kuti munzi wa Jelusalemu wazingulukwa ampi zyabasilumamba, mukazibe kuti ciindi cakumwaigwa kwawo caswena aafwiifwi. 
Nkabela aabo bali mucisi ca Judiya baleelede kutijila kumalundu, abalo bali mumunzi beelede kuusiya, bali mumyuunda batakabweedi kuyoonjila mumunzi. 
Nkaambo aaya ngangawo ‘Mazuba aa Cisubulo,’ kuti cilembedwe mu Malembe cibe masimpe. 
Kuyooba kupenga kapati kuyoosya kubakaintu baminsi abaabo banyonsya kumazuba aayo! Kupenga kuyoosya kuyoosika kunyika eeyi, acalo cisubulo ca Leza ciyoosikila bantu Baisilayeli. 
Bamwi bayooyaswa amapanga akujaigwa, alimwi bamwi bayootolwa mubuzike muzisi zyoonse, Jelusalemu uyoolyataukwa mane kusikila ciindi cabamasi cikamane.
“Kuyooba zitondezyo kuzuba, kumwezi, akunyenyezi. Aano ansi kuyooba kulibilika akuyoowa kupati mumasi oonse, kuyooba kuvuuma kwalwizi akwamayuwe. 
Bantu bayoonetuka akaambo kakuyoowa nobanoolindila kubona citikasike munyika yoonse, nguzu zyakujulu ziyoozungaana. 
Eelyo Mwanaa Muntu uyoolibonya kaboola mukkumbi anguzu abulemu bupati. 
Lino zintu eezi zyatalika kucitika, amulange mujulu, nkaambo lwaangunuko lwanu lwaba aafwiifwi.”
Mpoonya Jesu wakabaambila cikozyanyo eeci wakati, “Amuuyeeye mukuyu amisamu yoonse imwi. 
Ciindi nomwiibona kuti yatalika kusyuuka mulaziba kuti mainza ali aafwiifwi. 
Mbubonya obo, mwaakubona kuti zintu eezi zyacitika amukazibe kuti bwami bwa Leza buli aafwiifwi.
“Amuyeeye eeci! Zintu eezi zyoonse ziyoocitika bantu basunu kabatanamaninina kufwa. 
Julu anyika ziyoomana, pele majwi aangu taakamani.
“Amukkale kamulibambilide! Mutanoosungwaalili buyo kulya mapobwe, kunywa makoko akuyeeyesya zintu zyaansi, nkaambo ambweni Buzuba oobu bukamujane kamutalibambilide. 
Kusika kwa Buzuba oobo kuyooba mbuli kakole kafwisuka akuca bantu boonse bamunyika. 
Amulangile akukomba lyoonse kutegwa mukakonzye kujana nguzu zintu eezi zyaakucitika. Ndendilyo nomuti kaime kumbele lya Mwanaa Muntu.”
Mumazuba aayo, Jesu wakali kwiisya muŋanda ya Leza, pele kumangolezya wakali kuunka kucilundu camisamu ya Oliva nkwaakali kukkala masiku oonse. 
Bantu banji bakali kufumina kuŋanda ya Leza kuti bakamuswiilile.
Lino lyakali aafwiifwi pobwe lyakulya Cinkwa Citakwe Mimena litegwa Pobwe lya Kwiindilila. 
Bapaizi basilutwe abamayi ba Mulawo bakali kusola kujana nzila yakujaya Jesu bantu kabatazi, nkaambo kakuyoowa kuti kulaba lupyopyongano.
Lino Saatani wakanjila muli Judasi wakali kutegwa Isikaliyoti, wakali umwi wabaabo bakali kkumi ababili. 
Aboobo Judasi wakainka kuti akakanane abapaizi basilutwe abalindizi baŋanda ya Leza mbuli mbwataabe Jesu kulimbabo. 
Balo bakabotelwa, mpoonya bakazumina kumubbadela mali. 
Awalo Judasi wakacizumina eeci. Eelyo wakatalika kuyandaula nzila yakwaaba Jesu bantu kabatazi.
Bwakasika buzuba bwapobwe lya Cinkwa Citakwe Mimena, aawo tubelele twa Pobwe lya Kwiindilila nitwakali kujaigwa. 
Nkabela Jesu wakatuma Pita a Joni akubalailila kuti, “Kamuya mukabambe cilalilo cesu ca Pobwe lya Kwiindilila kuti tulye.”
Balo bakamubuzya kuti, “Ino nkuli nkoyanda kuti tukalibambile nkuko?”
Jesu wakati, “Amumvwe! Mwaakunjila buyo mumunzi, muyooswaana mwaalumi uuyumwide nongo yamaanzi. Amukamutobele muŋanda mwatikanjile, 
muŋanda oomo mwatikanjile mukati kuli mukamwini ŋanda, ‘Mboobu mbwaamba Mwiiyi kulinduwe, ino ili kuli ŋanda mwetilide pobwe mebo abasikwiiya bangu?’ 
Uyoomutondezya ŋanda mpati yamujulu iijisi zintu zyoonse ziyandika, momumo momuyoobamba zintu zyoonse.”
Bakainka akuyoojana kuti zyoonse zintu mulinjiyo zili mbubonya mbwaakabalaililide Jesu. Eelyo bakabamba cilalilo ca Pobwe lya Kwiindilila.
Nicakasika ciindi cakulya pobwe lyakwiindilila, Jesu wakakkala mubusena bwakwe atebule, antoomwe abatumwa bakwe bali kkumi ababili. 
Mpoonya wakati kulimbabo, “Ndali kuyandisya kapati kuti ndilye cilalilo eeci ca Pobwe lya Kwiindilila andinywe nketananjila mumapenzi. 
Nkaambo ndamwaambila kuti musule aacilalilo eeci nsikooyoolya limbi cimbi kusikila caakucitilwa mubwami bwa Leza.”
Mpoonya aawo Jesu wakabweza nkomeki, nkabela naakamana kulumba Leza, wakati, “Amutole nkomeki eeyi mwaabane, 
nkaambo ndamwaambila kuti kuzwa lino nsikooyoonywa limbi musinza wansansa mane kusikila bukaboole bwami bwa Leza.”
Eelyo wakabweza cinkwa, wakalumba, wakacikomona akucipa kulimbabo wati, “Ooyu ngomubili wangu, [wapegwa nkaambo kanu. Kamucita eeci mukuyeeya ndime.” 
Munzila yomwe buyo nibakamana kulalila, wakabapa nkomeki akwaamba kuti, “Nkomeki eeyi ncecizuminano cipya ca Leza, ciyumizigwa akukunka kwabulowa bwangu akaambo kanu.]
“Pele, amulange! Ooyo uundaaba uli aandime atebule eeli ndilyonya! 
Mwanaa Muntu uyoofwa mbubonya mbuli mbwaakaciyanda Leza, pele akomena mapenzi aayooba kuli uumwaaba!” Muntu ooyo naatakazyalwa buyo.
Eelyo basikwiiya bakatalika kulibuzya mulicabo kuti nguni uunga ulacicita eeci.
Lino kwakaba kukazyanya akati kabasikwiiya nkaambo bakali kuyanda kuziba kuti nguni mupati kwiinda akati kabo. 
Mpawo Jesu wakabaambila kuti, “Bami bamunyika eeyi balela bantu babo akakomo-komo, abalo baleli bayanda kulumbaizigwa akwiitwa kuti ‘Mbeenzinyina abantu.’ 
Pele tacili boobo kulindinywe pe. Ooyo mupati akati kanu uleelede kuba uulitola aansi kwiinda bamwi boonse, awalo mweendelezi uleelede kuba mubelesi wanu nyoonse. 
Ino nguni mupati? Sena nguyooyo uukkala aatebule akulya, naa nguyooyo uumubelekela akuleta cakulya? Ncobeni nguyooyo uukkala akulya. Pele mebo kulindinywe ndili mbuli mubelesi wanu.
“Nywebo mwakkala andime mumasukusyo aangu oonse, 
mbubonya mbuli Taata mbwaakandipa nguzu zyabwami, mbubonya oobo ambebo mbwendiyoobamba cizuminano cangu andinywe. 
Muyoolida akunywida atebule lyangu mubwami bwangu, alimwi muyookkala azyuuno zyabwami akubeteka misyobo iili kkumi aibili ya Isilayeli.
“Saimoni, Saimoni! Swiilila! Saatani wazumizigwa kuti amusunke nyoonse, mbubonya mbuli mulimi mbwapupulula buungu kuzwa kumaila. 
Pele ndakukombela, Saimoni, kuti lusyomo lwako lutamani. Eelyo waakupilukila kulindime, ukayumye beenzinyoko.”
Pita wakaingula kuti, “Mwami, ndililibambilide kuya kuntolongo ayebo, nikuba kufwa.”
Jesu wakati, “Nkwaambile, Pita, mukombwe katanalila sunu, unoonditamide kale ziindi zyotatwe kuti tondizi.”
Jesu wakati kulimbabo, “Ciindi ncindakamutuma kamutakwe cikwama, nkomo, andyasyo, sena mwakaakubula cintu?”
Eelyo Jesu wakati kulimbabo, “Pele lino ooyo uulaacikwama, niiba nkomo, uleelede kwiibweza akwiitolelezya, awalo uutajisi panga uleelede kuuzya cisani kutegwa aule. 
Nkaako ndamwaambila kuti, malembe aamba kuti, ‘Wakabalilizigwa abacita zibi,’ aleelede kuti azuzikizigwe mulindime. Nkaambo kakuti eeco cakalembwa akaambo kandime caba aafwiifwi kuti cicitike.”
Basikwiiya bakati, “Bona! Mwami, ngaaya mapanga obilo!”
Jesu wakazwa mumunzi wakainka kucilundu camisamu ya Oliva mbubonya mbuli mbwaakali kucita lyoonse, basikwiiya bakwe bakamutobela. 
Naakasika kubusena oobo, wakati kulimbabo, “Amukombe kuti mutanjili mumasunko.”
Mpoonya wakabasiya, wakainka mpanga muntu ulasisya afusa bbwe, eelyo wakavuntama wakomba. 
Wakati, “Taata, kuti koyanda ndigwisizya nkomeki eeyi yamapenzi. Nikubaboobo kutabi mbuli mbweyanda pe, akube mbuli kuyanda kwako.”
Eelyo mungelo wakaza kulinguwe akumuyumya. 
Mukupenga kupati kwamumoyo wakakombesya anguzu, mane amubili wakatalika kuzwa nkasaalo yakali kuloka-loka ansi mbuli madosi aabulowa.]
Naakanyamuka kuzwa mpaakali kukombela, nkabela wakasika kuli basikwiiya bakwe, wakajana baloona, nkaambo bakalikatede, myoyo yabo yakazwide kuusa kupati. 
Wakasika kuli mbabo wati, “Nkaambo nzi ncomoona? Amubuke mukombe kuti mutanjili mukusunkwa.”
Lino Jesu naakacili kwaambaula, mpi yakasika kaisololedwe a Judasi, umwi wabaabo bali kkumi ababili. Judasi wakaswena aafwiifwi a Jesu wamumyonta. 
Jesu wakati kulinguwe, “Judasi, sena waaba Mwanaa Muntu akumyonta?”
Lino aabo basikwiiya bakali aa Jesu nibakabona cakali kuyanda kucitika bakati, “Sena tulwane amapanga Mwami?” 
Eelyo umwi wabo wakakwezula kutwi kwalulyo kwamuzike wamupaizi mupati.
Jesu wakati, “Mbubo! Akumane lino!” Eelyo wakabweza kutwi kwamuntu ooyo akumuponya.
Mpoonya Jesu wakaambila bapaizi basilutwe, balindizi bapati baŋanda ya Leza, bapati bacisi, aabo bakaza kuzoomujata wakati, “Nkaambo nzi mwazikundijata amapanga ankoli mbuli kuti ndimubbi? 
Ndakali aandinywe muŋanda ya Leza mazuba oonse, pele taakwe nimwakasola kundijata. Ecino nciindi cakuti muleli wamudima atondezye nguzu zyakwe.”
Lino bakamujata akumutola kuŋanda yamupaizi mupati, Pita wakaccilila kaya bweendela alaale. 
Kwakakutwidwe mulilo akati kalubuwa, nkabela Pita wakakkala akuyota abaabo mbaakajana mpawo. 
Umwi wabasimbi babelesi naakabona Pita kayota wakamulangisya akuti, “Ooyu muntu wakali aanguwe!” 
Pele Pita wakatama wakati, “Yebo omusimbi, ooyu muntu nsimwizi pe!”
Nikwakainda kaindi kaniini buyo, umwi mwaalumi naakabona Pita wakati, “Yebo uli umwi wabo!”
Alimwi nikwainda oola lyomwe, umwi muntu wakaamba cakusinizya wakati, “Taakwe amubuzyo, ooyu muntu wakali antoomwe a Jesu, nkaambo ngwaakucisi ca Galilii.”
Pele alimwi Pita wakati, “Yebo, aayo makani ngoamba mebo nsyaazi pe!”
Ndilyonya eelyo Mwami Jesu wakacenguluka waceba Pita akumulangisya. Lino Pita wakaibaluka majwi ngaakaamba Mwami aakuti, “Sunu mukombwe katanalila unoonditamide ziindi zyotatwe.” 
Pita wakazwida anze walila kapati.
Lino bantu bakali kulindila Jesu, bakamuseka calweeno akumuuma. 
Bakamuvumba kumeso, bakamuuma akumubuzya kuti, “Ziba, ino nguni wakuuma?” 
Bakaamba zintu zimwi zinji zyakumusampula akumutukana.
Nibwakaca, bapati ba Bajuda, bapaizi basilutwe, abamayi ba Mulawo bakakkala antoomwe, Jesu wakaletwa kulimbabo. 
Bakamubuzya kuti, “Twaambile, sena yebo nduwe Munanike wa Leza?”
alimwi kuti ndamubuzya mubuzyo inga tamukoodiingula. 
Pele kuzwida sunu mane kuyoosika akutamani Mwanaa Muntu uyookkala kululyo lwa Leza Singuzuzyoonse.”
Eelyo boonse bakati, “Nkokuti ndonduwe Mwanaa Leza?” Walo wakati kulimbabo, “Ndinywe mwaamba kuti ndime nguwe.”
Balo bakati, “Mbaanzi bakamboni mbotuciyanda! Swebo tobeni twalimvwida nzyaamba amulomo wakwe mwini!”
Bantu banji boonse aabo bakanyamuka akutola Jesu kuli Pilato. 
Bakatalika kumutamikizya twaambo bakati, “Twakamujata muntu ooyu kaambila bantu besu makani aakubasowa, wakali kubaambila kuti kabatateli mitelo ku Muleli Mupati waku Loma, alimwi akuti walo ngo Munanike wa Leza, ngo Mwami.”
Pilato kamubuzya Jesu kuti, “Sena nduwe mwami wa Bajuda?”
Mpoonya Pilato wakati kubapaizi basilutwe akubantu aabo banji, “Nsijene mulandu kumuntu ooyu pe.”
Pele balo bakazumanana kapati akuti, “Muntu ooyu unyonganya bantu mucisi coonse ca Judiya kwiindila mukwiisya kwakwe. Wakatalikila kucisi ca Galilii, lino ngooyu wasika akokuno.”
Pilato naakamvwa eeci, wakabuzya kuti, “Sena ooyu muntu ngwakucisi ca Galilii?” 
Nkabela naakaziba kuti wakali kuzwida kubusena bwacisi cilelwa a Helodi wakamutumya kuli Helodi, nkaambo Helodi wakali mu Jelusalemu ciindi eeco. 
Helodi wakabotelwa kapati naakabona Jesu, nkaambo kwaciindi cilamfu wakamvwide buyo mpuwo yakwe, aboobo wakali kuyandisya kuti abone maleele amwi ngaakali kucita. 
Helodi wakabuzya Jesu mibuzyo minji, pele taakwe naakamuvuwa pe. 
Mpawo bapaizi basilutwe abamayi ba Mulawo bakaswena aafwiifwi akutalika kubejelezya Jesu canguzu mutwaambo tunji. 
Mpoonya Helodi abasilumamba bakwe bakaseka Jesu akumufubaazya. Bakamusamika cisani cilamfu cibotu, bamane, bakamubweedezya kuli Pilato. 
Kuzwa buzuba oobo Pilato a Helodi bakatalika kumvwana, kusaanguna bakalisulene.
Pilato wakabunganya bapaizi basilutwe, abeendelezi, abantu, 
wakabaambila kuti, “Ooyu muntu ngomwakaleta kulindime akwaamba kuti unyonganya bantu akusola kubalubizya, nindamubuzya-buzya mebo kumbele lyanu, ndajana kuti zyoonse nzyomumutamizya taziwo. 
Helodi awalo wajana kuti tajisi kaambo, ncencico eeci ncaamuboozezya okuno alimwi. Taakwe ncaakacita muntu ooyu cinga cilamucitya kuti afwe. 
Nkaako, ndilamukwabbauzya buyo akumwaangununa.”
Cakali cilengwa ca Pilato kuti lyoonse muciindi ca Pobwe lya Kwiindilila abaangunwide mwaange omwe.] 
Pele nkamu yoonse yabantu yakoongolola yakati, “Ooyu ajaigwe! Kotwaangunwida buyo Balabbasi!” 
Balabbasi wakalaangidwe akaambo kamanyongwe aakacitikide mu Jelusalemu, alimwi amulandu wakujaya muntu.
Mukuti Pilato wakali kuyanda kuti Jesu aangununwe, aboobo wakainduluka kwaambila bantu makani ngoonya. 
Pele balo bakoongolola bakati, “Akankaminwe aciingano! Akankaminwe aciingano!”
Pilato wakabaambila lwatatu kuti, “Ino kayi, mbubi nzi mbwaacita? Taakwe cibi ncindajana mulinguwe ceelede lufu. Nkaako ndilalailila buyo kuti akwabbaulwe kwamana alekwe.”
Pele bakazumanana akoongololesya kuti Jesu uleelede kukankaminwa aciingano, lino kumamanino majwi aabo akazunda. 
Pilato wakamupa mulandu Jesu mbuli ngubakali kukumbila kuti apegwe. 
Wakaangununa muntu ngubakakumbila, wakaangidwe akaambo kamanyongwe abujayi, eelyo wakapa Jesu kulimbabo kuti bamucite mbuli mbubakali kuyanda.
Mpawo bakatola Jesu, nibakali kuyabweenda, bakaswaana muntu wakali kutegwa Saimoni, uuzwa kumunzi wa Sailini, wakali kuya mu Jelusalemu kuzwida kuzitungu. Bakamujata akumuyumuzya ciingano musule lya Jesu.
Kwakali bantu banji, bakali kutobela musule. Akati kabantu aaba kwakali bakaintu bakali kuya bulila akumuusila. 
Jesu wakabaceba akubaambila kuti, “Nobakaintu bamu Jelusalemu mutalili ndime pe, amulilile lwanu nobeni abana banu. 
Nkaambo mazuba ayoosika bantu nibayooamba kuti, ‘Balilelekedwe aabo bakaintu batakazyala akunyonsya!’ 
Eeci ciyooba nceciindi bantu nibayooambila malundu kuti, ‘Amutulimbe!’ akutulundu kuti, ‘Amutusise!’ 
Nkaambo kuti bantu kabacita boobo bantu kucisamu cicili citete, ino kuciyumu inga kuyooba buti?”
Bakatolelezya abambi bobilo aabo bakali bafumpi, kuti abalo bakajaigwe. 
Nibakasika abusena butegwa “Kapapa Kamutwe” bakamukankamina Jesu aciingano, alimwi bakabambula abaabo bafumpi bobilo umwi kululyo lwakwe umwi kulumwensi. 
Jesu wakaamba kuti, “Taata, ubalekelele, nkaambo tabazi ncobacita pe.”
Lino bantu bamwi bakaliimvwi kumbali kabeebelezya, ciindi beendelezi babo nibakali kuseka akuti, “Wakali kufutula bamwi, ngooyo kayi aalifutule tumubone, naa kuti kali ngo Munanike ooyo Leza ngwaakasala!”
Alimwi abalo basilumamba bakamuswida. Bakaswena kulinguwe akumupa waini wandulwe. 
Bakati, “Lifutule omwini, kuti naa koli mwami wa Bajuda!”
Ngaaya majwi akalembedwe atala lyamutwe wakwe, “Ooyu ngo Mwami wa Bajuda.”
Umwi mufumpi wakabambwidwe aawo wakamutukana kuti, “Sena yebo toli Munanike wa Leza? Lifutule omwini, aswebo utufutule!”
Pele umwi mufumpi wakakalalila mweenzinyina akuti “Sena yebo toyoowi Leza? Toonse tuli mucisubulo comwe anguwe. 
Pele mulandu wesu swebo ulitweelede, nkaambo twapegwa eeco ceelede kubisya nkutwakacita, pele ooyu muntu taakwe cibi ncaakacita pe.” 
Amane wakati kuli Jesu, “Jesu, ukandiyeeye waakusika mubwami bwako!”
Jesu wakamwiingula kuti, “Ndakwaambila kuti, sunu obuno buzuba uyookkala andime mubusena bwakubotelwa akuumbulizigwa.”
Lino nilyakatisike aacilungu-lungu, kwakaba mudima uusiya mbi munyika yoonse kusikila aacilangankumo. 
Mpoonya-mpoonya cisitilizyo ca muŋanda ya Leza cakayauka muzibeela zyobilo. 
Mpawo Jesu wakoongolola ajwi pati wakati, “Taata! Nduubikka mumaanza aako muuya wangu!” Mbwaakamanina buyo kwaamba oobo, wakafwa.
Lino silumamba naakabona cakacitika, wakalumbaizya Leza akuti, “Nkasimpe mwaalumi ooyu waliluleme!”
Lino aabo bantu bakaboola kuzoolangilila, nibakabona cakacitika, bakabweeda kuminzi yabo baya bulyuumauma azyamba. 
Aboobo boonse bakazi Jesu, antoomwe abaabo bakaintu bakazwa kucisi ca Galilii, bakali kuya bumuccilila musule, bakaima aalaale kabalangilila zintu eezi.
Kwakali muntu wakali kutegwa Josefa, wakali kuzwa mumunzi uutegwa Alimatiya uuli mucisi ca Judiya. Wakali muntu mubotu, uulemekwa, 
alimwi wakali kulindila kuboola kwabwami bwa Leza. Nikuba kuti awalo wakali wakabunga kabeendelezi, taakali kuzumina abasikabunganyina mumizeezo amumicito yabo. 
Wakainka kuli Pilato, wakakumbila mutumba wa Jesu.
Mpoonya wakuuangula, akuuputaila mucisani cibotu akuyooulazika mucuumbwe cakakololwa mumwaala, mucuumbwe mwatakana zikkidwe muntu. 
Bwakali buzuba bwakulibambila, nkaambo Buzuba bwa Kulyookezya butegwa Sabata bwakali aafwiifwi kutalika.
Abalo bakaintu bakazwida kucisi ca Galilii, aabo bakali kuya butobela musule lya Jesu, bakainka a Josefa kuyoobona cuumbwe, akubona mbuli mutumba wa Jesu mbuwakalazikwa oomo. 
Mpoonya bakabweeda kumunzi kuti bakabambe mafuta atununkilizyo tumwi twakuyoonanika mutumba wa Jesu.
Cifumo-fumo kapati mubuzuba butaanzi bwamvwiki bakaintu bakainka kucuumbwe kabayumwide mafuta atununkilizyo ntobakabambidwe. 
Bakaakujana kuti bbwe lyakasinkide acuumbwe lili kunkulisidwe. 
Aboobo bakanjila mukati kacuumbwe, pele bakajana kuti mutumba wa Jesu tuumo pe. 
Kabacikatazigwa aceeci cakacitika, mpoonya baalumi bobilo bakaima. Baalumi aabo bakasamide zisani zimweka. 
Bakaintu aaba, kabayoowede kapati, bakakotama akulanga ansi, ciindi baalumi aabo niibakababuzya kuti, “Nkaambo nzi ncomuyandaula muntu muumi akati kabafu? 
Tamo muno pe, wabuka! Amuyeeye ncaakamwaambila naakacili mucisi ca Galilii naakati, 
‘Mwanaa Muntu uleelede kwaabwa mumaanza aabantu babi, akuti akankaminwe aciingano akubusigwa kuzwa kubafu mubuzuba bwatatu?’”
Mpoonya bakaintu bakayeeya majwi aa Jesu, 
eelyo bakapiluka kuzwa kucuumbwe, akuyooambila basikwiiya bali kkumi aumwi makani aaya, akuli bamwi baccilili bakwe. 
Aabo bakaintu bakali Maliya waku Magadala, Jowana, a Maliya banyina Jemusi. Aaba abakaintunyina bamwi, mbabakaambila batumwa ba Jesu makani aaya. 
Pele batumwa bakayeeya kuti cakaamba bakaintu cakali cabufuba-fuba buyo, taakwe nibakabazuminina. 
Pele Pita wakanyamuka akuzuzaanina kucuumbwe. Naakaakusondela wakabona buyo zisani mwakavungailidwe mufu. Mpoonya wakabweeda kumunzi kakatazidwe mumoyo akaambo kacintu cakacitika.
Mubuzuba oobo mbubonya basikwiiya bobilo, bakali kuya bweenda kuya kumunzi wa Emeyusi. Kuzwa ku Emeyusi kusikila ku Jelusalemu kakali kasinzo, 
nibakali kuya bweenda bakali kuya bwaambaula makani aazintu zyakacitikide. 
Kabacaambaula akukazyanya makani aaya, Jesu lwakwe mwini wakasika akutalika kweenda ambabo. 
Bakamubona, pele tiibakamuziba pe. 
Mpoonya Jesu wakababuzya wati, “Ino makani nzi ngomuya bwaambaula?”
Eelyo umwi wabo wakali kutegwa Kiliyopasi wakabuzya kuti, “Sena yebo uli mweenzu mu Jelusalemu, ootazi zyakacitika mazuba aaya ngoonya?”
Walo wakabuzya kuti, “Ino nzintu nzi?”
Pele bapaizi basilutwe abapati bamwi bakamwaaba kuti apegwe mulandu walufu, eelyo wakankaminwa aciingano. 
Pele swebo twakali kuyeeya kuti ngonguwe uuti kanunune Isilayeli! Ono sunu kwiindide mazuba otatwe eeci kacicitikide. 
Lino bakaintu bamwi bankamu yesu batugambya. Balifumide kucuumbwe kakucisiya-siya ansi 
pele tiibuujana mutumba wakwe mucuumbwe pe. Nibaboola baamba kuti babona buyo bangelo baamba kuti muumi. 
Alimwi bamwi beenzuma bainkide kucuumbwe, bajana mbubonya mbuli bwaambide bakaintu pele walo tabamubwene pe.”
Mpoonya Jesu wakati kulimbabo, “Muli bafuba-fuba, ha! Tamufwambaani kuzumina zintu zyoonse nzobakaamba basinsimi! 
Sena tiicakeelede kuti zicitwe zintu eezi ku Munanike wa Leza kutegwa anjile mubulemu bwakwe?” 
Mpoonya Jesu wakabapandulwida zyoonse zilembedwe mu Malembe zyaamba nguwe, kutalikila kumabbuku ngaakalemba Mozesi mane do kuli zeezyo nzyobakalemba basinsimi.
Nibakasika aafwiifwi amunzi nkubakali kuya, Jesu wakatiindilile, 
pele balo bakamukasya bati, “Kkala aswebo, nkaambo bona, kwasiya kale, zuba lyabbila.” Mpoonya wakanjila abalo muŋanda. 
Naakasengela ambabo, wakabweza cinkwa, wakomba, mpoonya wacikomona wacipa kulimbabo. 
Eelyo meso aabo akajaluka, bakamuziba, mpoonya aawo wakazimaana tiibakacimubwene limbi. 
Mpawo bakatalika kulyaambauzya bati, “Sena majwi aakwe taali kutuyasa ciindi naali kukanana andiswe munzila katupandulwida Malembe?”
Mpoonya bakanyamuka akubweeda ku Jelusalemu ooko nkubakaakujana basikwiiya bali kkumi aumwi balibungene antoomwe abantu bamwi, 
baambaula makani aakuti, “Mwami wabuka ncobeni! Mane Saimoni wamubona!”
Lino abalo basikwiiya bobilo baya bakatalika kubalungulwida cakacitika munzila, ambobakamuziba naakakomona cinkwa.
Nibakacili kubaambila makani aaya, Jesu lwakwe wakalibonya cakuyusuka akati kabo akubaambila kuti, “Amube aaluumuno.”
Pele bakayoowa kapati akuntuntuma, nkaambo bakayeeya kuti babona musangu. 
Walo wakati kulimbabo, “Ino mukatazigwa nzi? Nkaambo nzi ncomuzumbauzya? 
Amulange maanza amaulu aangu, muzibe kuti ndime ncobeni. Amundijataate mumvwe, nkaambo musangu tajisi mubili, azifuwa mbuli mbwendijisi mebo.”
Naakali kwaamba boobo, wakabatondezya maanza amaulu aakwe. 
Nikubaboobo taakwe nibakazumina nkaambo bakazwide kutangala akugambwa, aboobo wakababuzya kuti, “Sena kuli cakulya ncomujisi aano?” 
Eelyo bakamupa cibeela canswi yakayokedwe. 
Wakacibweza, wacilya kabalangilide.
Mpoonya wakati kulimbabo, “Eezi nzenzizyo nzindakali kumwaambila eliya nindakacili aandinywe, nkaambo zyoonse zilembedwe zyaamba ndime mu Mulawo wa Mozesi, amumalembe aabasinsimi, amu Ntembauzyo, zileelede kuti zicitike ncobeni.”
Aboobo wakabagwasya kuti baamvwisye Malembe ncaamba. 
Wakati kulimbabo, “Eeci ncecilembedwe, kuti Munanike wa Leza uleelede kupenga akubuka kuzwa kubafu mubuzuba bwatatu, 
akuti muzina lyakwe makani aakambaukwe kubantu bamisyobo yoonse kutalikila ku Jelusalemu, kuti beempe, eelyo Leza nati balekelele. 
Nkaako nywebo ndinywe bakamboni bazintu eezi. 
Nkabela mebo ndiyoomutumina cipego Taata ncaakasyomezya, pele muleelede kuti kamukkede mumunzi muno mane kusikila mukatambule nguzu zizwa kujulu.”
Eelyo wakabasolweda kuya kumunzi wa Betani, nibakaakusika ooko, Jesu wakanyamuna maanza aakwe, wabaleleka. 
Kacibaleleka boobo, wakaandaana ambabo wabasiya, watolwa kujulu. 
Balo bakamukomba, bakabweeda ku Jelusalemu kabatangede kapati mumyoyo. 
Ciindi coonse bakali muŋanda ya Leza kabalumbaizya Leza.
