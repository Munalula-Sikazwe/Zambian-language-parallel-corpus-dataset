Musambazi Teofilo, antu aingi yezya na maka kulemba pa vintu vino vyacitika pakasi kitu. 
Antu yaa yalemba vino tuvwile kuli yakambone aviweni kufuma ku utandiko, yano ali yakakosola. 
Lyene pano nani kwene nalondelezya ningo mulandu onsi kufuma ku utandiko. Caleka nelenginye kuti cingazipa kukulembela vintu vyonsi muno vyacitikile. 
Nacita cii pakuti umanye cumi ca pali vyonsi vino wasambiliziwa.
Mu manda yakwe Helodi umwene wa Yudeya, kwali simapepo umwi izina lyakwe a Zakaliya, uwamu mpuka yakwe yasimapepo yakwe Abiya. Nu muci nawe kwene wali uwamu luko lwakwe Aloni, izina lyakwe a Elizabeti. 
Nao oili yali aololoke pa manso yakwe Leza, nu kuya ni cuvwilo ku mazwi ya Mwene yonsi. 
Lelo yatakweti umwana, pano Elizabeti wali ng'umba, nupya yonsi oili yali akoloci.
Wanda umwi Zakaliya waombanga mulimo wa usimapepo pa manso yakwe Leza. Lwali uluti lwi umba lyakwe ilya usimapepo lwakutumikila. 
Wene wasolwilwe kupitila mu usilizi kuti aingile mu Ng'anda ikulu yakwe Leza nu koca ubani. 
Lyene iumba lyonsi lya antu lyali panzi, ala likupepa pa kasita ka koca ubani. 
Mungeli wa Mwene aloleka kuli Zakaliya, aimilila kwi kasa lilunji lya kavuwa kakocelapo ubani. 
Lino Zakaliya wamulola acintukila auvwa intete. 
Lelo mungeli amunena ati, “Utoopa Zakaliya, pano ipepo lyako lyati lyuvwika. Muci wako Elizabeti alakuvyalila umwana umonsi, alino naawe ulamutemela izina uti a Yoane. 
Lyene ulaya nu luzango ni nsansa, na antu aingi yalazanga pa kuvyalwa kwakwe, 
 pano alaya mukulu pa manso ya Mwene. Wene atalamwa waini nanti cikakola lelo alaya na maka ya Mupasi Wamuzilo kufuma lino atali avyalwe. 
Alasenula aina Izlaeli aingi kuti yawelele ku Mwene Leza wao. 
 Nupya wene alakolelela Mwene, mu kuposya kwa mwenzo nu mu maka wakwe vino kasema Eliya wali. Nupya alakundanya ana na ya isi, nu kusenula yacipote kuti yatandike kulondela inzila zyawololoke, pakuti ateyanyizizye antu ku kwiza kwa Mwene.” 
Zakaliya auzya mungeli ati, “Uzye namamanya uli cintu cico kuti ca cumi? Pano nakota, nu muci wane nawe kwene wakota.”
  Lyene mungeli amwaasuka ati, “Nene Gabilieli, wino akaikala pipi na Leza, nupya natumwa kuti nize nkumanyisye nu kukunena Ilandwe Lisuma lii. 
Lyene ndakai umaya ciulu, nupya utalavwanga kufika nu wanda uno vintu vii vilayako, pano utataile mazwi yane yano alafikiliziwa mu kasita kakweyo.”
Insita iyo antu yalolelanga Zakaliya nga yazunguka pano walengela kufuma mu Ng'anda ikulu yakwe Leza. 
Lino wafuma cimuposya kuvwanga kunoyali. Nao yamanya ukuti watalola icilolwa mu Ng'anda ikulu yakwe Leza, pano wayakapizyanga na makasa.
Lyene lino uluti lwa kutumikila kwakwe lwasila, apita ukwakwe. 
Lino papisile manda, Elizabeti muci wakwe asenda indilwa, nga afisama mu ng'anda pa myezi isano. 
Elizabeti avwanga ati, “Ndakai Mwene wataya na mizu kunondi, wanzeulula insonyi ku antu.”
Lyene pipi nu mwezi uwalenga mutanda pano Elizabeti wasendile indilwa, Leza atuma mungeli Gabilieli ku muzi waku Galile, izina lyauko Nazaleti. 
 Mungeli wii wasenzile ilandwe ku mukazyana umwi atamanyile umonsi, uwataisiwe nu monsi wi zina lyakwe Yosefu, uwamu luko lwakwe Davidi. Ni zina lya mukazyana wilya wali a Maliya. 
Mungeli aiiza kunoli nga amunena ati, “Kwaita wemuno Leza wakumbusuka pakalamba! Mwene ali nawe.” 
Maliya asakamikwa pa mazwi yaa, asiima nu kuvwanga ati, “Nga ukulamuka ku kwa musango ci?” 
Lelo mungeli amunena ati, “Utoopa, Maliya, pano Leza watakukumbusuka. 
 Lola, umasenda indilwa, ulavyala umwana umonsi, ulamutemela izina uti a Yesu. 
 Alaya mukulu nupya alaamwa u Mwana wakwe Leza uwa papelapela. Mwene Leza alamupeela uwene wakwe Davidi cikolwe cakwe, 
nawe alaya umwene wa ina Izlaeli pe na pe. Uwene wakwe utalatala uwe.”
Lelo Maliya auzya mungeli ati, “Uzye ci cilaya uli, vino nemo intaya na monsi?”
Mungeli amwaasuka ati, “Mupasi Wamuzilo uliza panuli, na maka yakwe Leza uwa papelapela yalakuvimba. Pamulandu uu, umwana wamuzilo alaamwa u Mwana wakwe Leza. 
Lola umunyonko Elizabeti. Nawe kwene watasenda indilwa nanti angala mukoloci. Camanyikwe vino atangavyala ana, lelo ndakai ali ni myezi mutanda kufuma pano wasendile indilwa. 
Pano pataya cintu nanti cimwi cino Leza angaposiwa.”
Maliya avwanga ati, “Nene muomvi wa Mwene, kaciye ndi vino watuvwanga.” Lyene mungeli amusya apita. 
Pacisila ca manda yanono Maliya, acincila akatuka aya ku musumba uwali mu myamba ya mpanga ya Yudeya, 
aingila mu ng'anda yakwe Zakaliya nu kulamuka Elizabeti. 
Lyene walanga lino Elizabeti uvwa kulamuka kwakwe Maliya, umwana asukana umunda yakwe. Elizabeti nawe azuziwa na Mupasi Wamuzilo, 
nga asanzika izwi ati, “Walongo kuluta a wewe mu anaci onsi, nupya walongo u mwana wino ulavyala. 
Uzye nene weni, uwakuti nyina wa Mwene wane aliwe aiize ku kundola? 
Pano lino nuvwa izwi lya ulamuko wako nu mwana munda yane wasukana nu luzango. 
Walongo awewe wemuno wataila ukuti vino Mwene wakunenyile vilafikiliziwa!”
  Maliya wimvile ati,
nupya untu wane ukuzangila muli Leza Katuula wane,
  pano watankumbusuka ne muomvi wakwe uwaicefya!
pano Leza Wamaka yonsi watancitila vintu vikulu.
Kufuma ku nkulo yonga kufika ku yuze akalanga mizu kuli yano akamucindika.
Mwene wataomvya ikasa lyakwe lya maka pa kusalanganya antu a myenzo ya cilumba.
  Watasisya asambazi pa vilimba vyao vya wene, lelo watakwezya antu aicefya.
Wataikusya anzala ni vintu visuma, na akama watayazinga yapita iminwe itupu.
Wataazwa yaomvi yakwe aina Izlaeli kuti aiusye kuya na mizu kunoyali.
  Vii avino walavile kucitila Abulaamu na yonsi amu mupanda wakwe, amanda pe.”
Maliya watenzi na Elizabeti myezi itatu nga pacisila aswilila kumwao.
Lino insita yafisile yakwe Elizabeti kuti alele, nga avyala umwana umonsi. 
Auze na akazi kakwe yuvwile vino Mwene wamuyela mizu, nga yazangila pamwi nawe.
  Pa wanda uwalenga cinani izile ku kusilamula umwana, nga yakasi yamutemele izina lyakwe isi, ilya kuti Zakaliya. 
Lelo nyina akana ati, “Awe! Izina lyakwe lino tumamutemela a Yoane.”
Lyene yamunena yati, “Mutatala mwakwata mu luko lwinu umwi wi zina lilyo.” 
Alino yavwanga na makasa kuli isi, yamuzya kuti yamanye izina lino angatemela umwana.
Lyene Zakaliya ayalenga cakuti alembepo, nga alino alemba ati, “Izina lyakwe a Yoane.” Awe na antu yonsi yazunguka. 
Lilyo kwene lulimi lwakwe Zakaliya lusapuka nawe avwanga, atandika ukulumbanya Leza. 
Auze yonsi yuvwa intete, ni landwe lya pa vintu vii lisalangana konsi ku misumba iyali ku myamba ya mpanga ya Yudeya. 
Na yonsi yano auvwile vintu vii yavisunga mu myenzo yao nu kuyuzya aisikulu yati, “Uzye umwana wii alaya uli?” Pano calolike paswe vino amaka ya Mwene yali panoli.
Lyene Zakaliya isi wakwe Yoane azuziwa nu Mupasi Wamuzilo nga avwanga mazwi afumile kuli Leza ati,
“Lekini tulumbanye Mwene Leza wa Izlaeli, pano
Watapela kunotuli Katuula wa maka, uwamu luko lwakwe Davidi.
Ku mpiti wavwanzile kupitila muli yakasema yakwe amuzilo.
Walavile ukuti alatutuula kufuma ku anisi itu, kufuma ku maka yakwe yano atupata.
Watile alaya na mizu ku antu itu, nu kwiusya upangano wakwe uwamuzilo.
Nupya walavile Abulaamu, cikolwe citu, nu mulapo,
kututuula kufuma ku anisi itu, kuti twamutumikila ukwaula intete,
kuti twaikala mu umi wamuzilo nu wololoke pa manso yakwe, mu manda ya umi witu onsi.
  Nawe mwana we, ulaamwa kasema wakwe Leza uwapapelapela, pano ulakolelela Mwene kuya muteyanyizizya museo wakwe.
Ulamanyisya antu yakwe ukuti Leza alayelela maifyo yao, nga mu musango kwene uu amuno Leza alayatuulila.
Leza witu wakwatisya mizu. Alatutumila luswepo kufuma kwiyulu ululaengesa panotuli wa micalalazi yi lanzi katondo
  nu kuyengesa pali yonsi yano aikala mu mfinzi nu mu cinzingwa ca mfwa, nga nu kututungulula mu kwikala umi wa mutende.”
Lino Yoane wakulanga, Mupasi Wamuzilo wamupile maka akulu cuze. Watenzi mu lwanga kufika uwanda uno wizile aloleka paswe ku ina Izlaeli.
Mu manda yalya Agusto kateeka uwaku Loma wapile ilamulo ilyakuti antu yonsi yapendwe. 
Lino kupendwa kwa kutandika kwacitike yali nsita ino Kulenio wali mulasi waku Silya. 
Lyene, umuntu wensi, waile ku kulembisya, cila muntu ku muzi wakwe.
Yosefu nawe wafumile ku musumba wa Nazaleti mu Galile nu kuya ku Betelemu musumba uwamu Yudeya mu musumba wakwe Davidi. Cino Yosefu wailileko pano wali uwamu mupanda nu uwamu luko lwakwe Davidi. 
Waile ku kulembisya pali pamwi na Maliya muci wakwe, wino wali ni ndilwa. 
Lino yali mu Betelemu, nsita yafisile yakuti alele. 
Wavile umwana umonsi iyeli, amufupa mu nsalu nga amulalika mu mulangu pano mutali ncende mu ng'anda ya enyi.
Mu mpanga ilya kwali yakacema acitanga uluti lwakulolela viteekwa vyao ku nyika usiku. 
Lilyo kwene mungeli aloleka kunoyali, nu lulumbi lwa Mwene luyengesa panoyali, nao yuvwa intete cuze. 
Lelo mungeli ayanena ati, “Mutoopa, pano namuletela Ilandwe Lisuma, lino limaleta uluzango ulukulu ku antu onsi. 
Ilelo kwene mu musumba wakwe Davidi watavyalwa kunomuli Katuula, wino ali a Klistu Mwene. 
Na cii cimaya cilangililo kunomuli. Mumaya mukazane mwana akanya kafufilwe mu nsalu nupya kalalikwe mu mulangu.”
Lilyo kwene kuloleka mungeli ni iumba lyuze likulu lya angeli ya mwiyulu, yalumbanya Leza yati,
“Ululumbi kuli Leza mwiyulu papelapela,
Walanga lino angeli yaswilila kwiyulu, yakacema yavwanzyanya aine onga yati, “Tuini ku Betelemu tukalole cintu cii cati cicitika, cino Mwene watatumanyisya.”
Lyene yacincila yapita yaya yazana Maliya na Yosefu ala alalike mwana kanya mu mulangu. 
Lino yakacema yamulola yalondolola na vino mungeli wayanenyile pamulandu wa mwana. 
Na yonsi acuvwile yazunguka pali vino yakacema yalanzile. 
Maliya wasunzile vintu vii vyonsi mu mwenzo wakwe nu kuvyelenganyapo. 
Yakacema nao yaswilila, ala yakutaizya nu kulumbanya Leza pali vyonsi vino yalanga yati yuvwa nu kulola. Cali ndi vino mungeli wayanenyile.
  Pa wanda uwalenga cinani, lino nsita yafisile iyakuti mwana asilamulwe, yamutemela izina lyakuti Yesu, izina lino mungeli wamutemile ala nyina atali asende indilwa.
  Lino nsita yafisile iyakuti Yosefu na Maliya yacite lutambi lwa kusangululwa kulingana ni vyalembwa mu mpapulo zyakwe Mose, yatwazile umwana ku Yelusalemu ku kumupeela ku Mwene. 
 Ndi vino calembwa mu Masunde ya Mwene cati, “Umwana wensi iyeli umonsi wene ali nu kupelwa ku Mwene.” 
Nupya yaile nu kupeela impolelwa ya nkunda ziili nanti ivipeele viili, wakwe vino calembwa mu Masunde ya Mwene.
Ku Yelusalemu kwali umuntu wi zina lyakwe Simeoni. Wiyo wali umololoke nupya wayelanga Leza. Wene walolelanga insita ino Leza angatuula aina Izlaeli, nu Mupasi Wamuzilo wali panoli. 
Mupasi Wamuzilo wasokolwile kunoli ukuti wene atalafwa lino atatala walola Katuula wino Leza walavile. 
Lyene Simeoni atungululwa nu Mupasi Wamuzilo kuya ingila mu Ng'anda ikulu yakwe Leza. Lino akwasi yatwazile umwana Yesu mu Ng'anda ikulu yakwe Leza kuti yamucitile lutambi luiine na Masunde yakwe Mose, 
Simeoni apokelela umwana mu makasa yakwe nu kulumbanya Leza ati,
“Mwene, ndakai, leka muomvi wako apite umutende,
Nindola na manso yane ufyusi wako,
nga na antu amu nko zya kutali nao kwene yalalola cii.
  Ufyusi wako ukoline wa luswepo ku Akulukuwa luno lulaleta ululumbi ku antu yako aina Izlaeli.”
Isi na nyina wa mwana yazunguka pa vintu vino Simeoni walanda pa mwana. 
Lyene Simeoni ayapolelela anena Maliya nyina wa mwana ati, “Lola umwana wii waikwa na Leza kuti aye cakuponya nu kukatusya aingi mu Izlaeli, nupya kuti aye wa cilangililo kufuma kuli Leza cino aingi yalakana. 
Caleka alasokolola amelenganyo yao ankama. Alino ulanda uno ukoline wa lupanga lukali, ulakucisa mu mwenzo.”
Kwali kasema umwi umwanaci wi zina lyakwe Ana, mwana Faniweli uwamu luko lwakwe Aseli. Wene wali mukoloci cuze, nupya watenzi niya imyaka cinimbali kufuma ku kutwalwa kwakwe. 
Wene wali a mukamfwilwa uwa myaka makumi cinani na ini. Atatazile ataawe kuya ku Ng'anda ikulu yakwe Leza nupya watemilwe kutumikila Leza, nupya lili lingi pa kupepa Leza wapitanga kwaula kulya musanya nu usiku. 
Pa nsita kwene lino akwasi yatwazile umwana Yesu mu Ng'anda ikulu yakwe Leza, Ana nawe aiiza ku kupeela intaizyo kuli Leza. Alino alanda pamulandu wa mwana kuli yano yonsi alolelanga kuti Leza akulule amu Yelusalemu.
  Lino Yosefu na Maliya yamazile vyonsi kulingana na Masunde ya Mwene, yene yaswilile kumwao ku musumba wa Nazaleti mu Galile. 
Mwana akula, akomeleka aya na mano, nga Leza nawe amupolelela.
  Cila mwaka akwasi yakwe Yesu yayanga ku Yelusalemu ku kuzevya Cimulo ca Ucilo. 
Lino Yesu wali ni myaka ikumi na iili, yaile ku Cimulo ca Ucilo mwaelile mwata wao. 
Walanga lino kuzevya kwasila, lyene yaswilila kumwao, lelo Yesu wene asyala mu Yelusalemu. Akwasi yakwe yatamanyile cii. 
Yelenginye vino ali mwi umba. Caleka yapisile uwanda upuma nga yatandika kumulonda mu akazi kao na muli yacuza yao. 
Lelo yatamuweni. Caleka yaswililamo ku Yelusalemu ku kumulonda. 
Pa wanda uwalenga yatatu alino yamuzana mu Ng'anda ikulu yakwe Leza, ala atenzi na yakasambilizya, akuuvwa nu kuuzya mauzyo. 
Onsi amuvwile yazunguka pa kwaasuka kwakwe kwa mano. 
Akwasi yakwe lino yamulola yazunguka cuze, lyene nyina avwanga kunoli ati, “Mwana we, uzye pacani cino wacitila icintu ci kunotuli? Lola so nani twali asakamikwe cuze lino twakulondanga.”
Nawe ayauzya ati, “Uzye pacani mwali mukundonda? Uzye mutamanyile vino ndinzile kuzanwa mu Ng'anda yakwe Tata?” 
Lelo yatamanyile uwasuko wakwe vino ukusenula.
Caleka Yesu apita nao ku Nazaleti, kuko kuno lyonsi wali uwakutontela akwasi yakwe. Nyina wasunzile vintu vii vyonsi mu mwenzo wakwe. 
 Yesu wakulanga ku mwili nu mu mano, ala akutemwikwa na Leza nga na antu.
Cali mu mwaka uwalenga ikumi na isano ala Kesa Tibelyasi umwene waku Loma, lino Pontio Pilato nawe wali umulasi wa mpanga ya Yudeya. Helodi wali kateeka wa mpanga ya Galile. Na Filipi mwina wakwe wali kateeka wa mpanga ya Itulia na Tulankoniti. Lisaniya nawe wali kateeka wa mpanga ya Abilene, 
na Anasi na Kayafa yali yasimapepo akulu. Pa nsita ilya Ilandwe lyakwe Leza lizile kuli Yoane mwana wakwe Zakaliya mu lwanga. 
Caleka Yoane wapitananga mu mpanga yonsi yamu nkumba ya luzi lwa Yodani, ala akukosola akuti, “Zenzukini nu kuwatiziwa, pakuti Leza amwelele maifyo inu.” 
 Ndi vino calembwa mu lupapulo lwakwe kasema Ezaya cati,
Vifoloma vyonsi vilazikwa, ni milundu ni myamba vilapasiwa,
Na antu yonsi yalalola ufyusi wakwe Leza.’”
  Maumba ya antu izile kuli Yoane ku kuwatiziwa nawe. Nga wayanenyile ati, “Mwe ana ya nzoka mwe! Uzye aweni uwamucelula kuti muutuke ukali wakwe Leza uno ukwiza? 
 Mwaomba imilimo isuma yakulanga vino mwati muzenzuka. Nupya mutainena mu myenzo inu ukuti Abulaamu ali cikolwe cinu! Nkumunena vino Leza angasenula amawe yaa ukuya ana yakwe Abulaamu. 
 Na ndakai kwene impasa iteyanyiziwe ku kusinda imiti pa visinte. Umuti onsi uno usiseeka vizao visuma ulakomwa nu kusumbwa mu moto.”
Antu yamuzya yati, “Uzye lyene tucite uli?”
Nawe ayanena ati, “Wino wensi ali na malaya yaili, alinzile apeleko wino atakweti. Na wino wensi ali ni cakulya, alinzile ankanye auze.”
  Yakasonkesya nao kwene iiza ku kuwatiziwa. Lyene yamuzya yati, “Kasambilizya, uzye naswe tumacita uli?”
Nawe ayanena ati, “Mutasonkesya impiya kuluta pali vino yamunena.”
Asilika nao kwene yamuzya yati, “Nga swemo? Uzye tumacita uli?” Nawe ayanena ati, “Mutapokolola impiya ku muntu umwi mu ucenjezi nanti kulongwela umwi vyaufi. Zangini pa malipilo inu.”
Antu yapaalilanga nu mwenzo onsi vintu vilacitika, nga yatwisika ndi nalimwi Yoane angaya ali Katuula uwalavilwe. 
Caleka Yoane anena yonsi ati, “Wino akwiza pacisila cane wene uwa maka kunduta. Ntaine kwinama nu kusapula mikonda ya ndyatu zyakwe. Nemo nkumuwatizya na manzi, lelo wene alamuwatizya na Mupasi Wamuzilo nu moto. 
Wene akweti ulupe ulwakwelela, kuti aele ingano zyonsi, azikolonganike nu kuzisezya mu nkoma yakwe. Lelo mapumbu alayoca mu moto usyazimiwa.”
Lyene Yoane wakosolanga Ilandwe Lisuma ku antu, ala akuyacinkula mu vintu navyuze ivingi kuti yazenzuke. 
 Lelo Yoane wakalipile mulasi Helodi, pamulandu wakutwala Helodia, muci wa mwina, nga na pa vintu navyuze ivingi viipe vino wacisile. 
Helodi acita cintu cuze cipisye pakuyalila Yoane mu ng'anda yaminyololo.
Pacisila lino antu yawatiziwa, Yesu nawe awatiziwa. Lyene walanga akupepa, iyulu lilekuka, 
 na Mupasi Wamuzilo aikila panoli mu musango wa nkunda. Ni zwi lifuma mwiyulu liti, “Wewe Mwanane mukundwe, munuli nkuzanga cuze.”
Yesu wali ni myaka makumi yatatu lino watandike kuomba incito yakwe. Antu yelenginye ukuti wene umwana umonsi wakwe Yosefu, wino wali mwana wakwe Heli, 
nawe Heli wali mwana wakwe Matati, mwana wakwe Levi, mwana wakwe Meleci, mwana wakwe Yanai, mwana wakwe Yosefu, 
mwana wakwe Matatiyasi, mwana wakwe Amosi, mwana wakwe Naumi, mwana wakwe Esili, mwana wakwe Nagayi, 
mwana wakwe Maati, mwana wakwe Matatiyasi, mwana wakwe Semeini, mwana wakwe Yoseci, mwana wakwe Yoda, 
mwana wakwe Yoanani, mwana wakwe Lesya, mwana wakwe Zelubabeli, mwana wakwe Salatieli, mwana wakwe Neli, 
mwana wakwe Meleci, mwana wakwe Adi, mwana wakwe Kosamu, mwana wakwe Elimadamu, mwana wakwe Eli, 
mwana wakwe Yoswa, mwana wakwe Elieza, mwana wakwe Yolimu, mwana wakwe Matati, mwana wakwe Levi, 
mwana wakwe Simeoni, mwana wakwe Yuda, mwana wakwe Yosefu, mwana wakwe Yonamu, mwana wakwe Eliyakimu, 
mwana wakwe Meleya, mwana wakwe Mena, mwana wakwe Matata, mwana wakwe Natani, mwana wakwe Davidi, 
mwana wakwe Yese, mwana wakwe Obedi, mwana wakwe Boazi, mwana wakwe Salimoni, mwana wakwe Nasoni, 
mwana wakwe Aminadabu, mwana wakwe Adimini, mwana wakwe Alini, mwana wakwe Yeziloni, mwana wakwe Pelezi, mwana wakwe Yuda, 
mwana wakwe Yakobo, mwana wakwe Isaki, mwana wakwe Abulaamu, mwana wakwe Tela, mwana wakwe Nawoli, 
mwana wakwe Selagi, mwana wakwe Lewu, mwana wakwe Pelegi, mwana wakwe Ebali, mwana wakwe Syela, 
mwana wakwe Kainani, mwana wakwe Afakasidi, mwana wakwe Syemu, mwana wakwe Nowa, mwana wakwe Lameki, 
mwana wakwe Metusela, mwana wakwe Enoki, mwana wakwe Yaledi, mwana wakwe Malaleli, mwana wakwe Kenani, 
mwana wakwe Enosi, mwana wakwe Seti, mwana wakwe Adamu, mwana wakwe Leza.
Yesu awela kufuma ku luzi lwa Yodani, ala azuziwemo na Mupasi Wamuzilo. Lyene Mupasi Wamuzilo amutungulula ku lwanga, 
kuko kuno watenzi manda makumi yani. Mu manda yalya onsi, ala akutunkwa na Ciwa. Wene atalyanga nanti cimwi. Caleka auvwa inzala.
Lyene Ciwa amunena ati, “Ndi wewe Mwana wakwe Leza, nena iwe lii liye mukate.”
  Yesu aasuka ati, “Calembwa mu malembelo cati, ‘Muntu atangaya nu umi pa cakulya citupu.’”
Lyene Ciwa amukwezya pa mwamba papela, alino amulanga mawene yonsi amu nsi mu kasita kanono, nga amunena ati, 
“Namakupeela maka yonsi akuteeka mawene nu lulumbi lwakweyo. Insi yonsi yapeelwa kunondi, nani ningapela kuli wensi wino nkasi! 
Caleka ndi wampepa, insi yonsi imaya iyakwako.”
  Yesu aasuka ati, “Calembwa mu malembelo cati, ‘Wapepa Mwene Leza wako, wene wenga sile awino watumikila.’”
Lyene Ciwa amusenda ku Yelusalemu nga amwika pa kansonsi ka Ng'anda ikulu yakwe Leza. Alino amunena ati, “Ndi wewe Mwana wakwe Leza, uiponye pansi kufuma pano. 
 Pano calembwa mu malembelo cati, ‘Leza alapeela ilamulo ku angeli yakwe kuti yakucingilile ningo.’ 
 Nupya kwene calembwa mu malembelo cati, ‘Yalakwanka mu makasa yao, kuti utacinta lwazo lwako pi we.’”
  Lelo Yesu aasuka ati, “Calembwa mu malembelo cati, ‘Utaezya kutunka Mwene Leza wako!’”
Lino Ciwa wamala kwezya kumutunka muli vii vyonsi, lyene pa nsita ilya atala amusya.
Lyene Yesu aswilila ku Galile, na maka yakwe Mupasi Wamuzilo yali nawe. Ilandwe lya pali aliwe lisalangana mu mpanga yonsi yapalime kuku. 
Wene wasambilizyanga mu mang'anda ya mapepo, na antu yonsi yamulumbanya.
Lyene Yesu waile ku Nazaleti kuno wakulile. Pa Sabata, aingila mu ng'anda ya mapepo, umwaelile mwata wakwe, nga aimilila kuti awelenge. 
Alino yamupeela malembelo yakwe kasema Ezaya, nawe apombolola nga azana pano calembwa cati,
  “Mupasi wa Mwene uli panondi, pano watampela maka kuti
nu kumanyisya antu nsita lino Mwene alatuula antu yakwe.”
Yesu apomba ulupapulo, alupeela kuli kasunga alino aikala pansi. Antu yonsi ali mwenemo yamulolekesya. 
Alino atandika kuvwanga kunoyali ati, “Vino mwali muvwa nkuwelenga vyati vifikiliziwa ilelo.”
Antu yonsi yavwanga visuma vya pali aliwe, nga yazunguka pa mazwi asuma yano wavwanzile. Yavwanga yati, “Uzye wii asi mwana wakwe Yosefu?”
Yesu ayanena ati, “Cumi, mumangumila ipinda lii, likati, ‘Sing'anga, ipozye wemwisikulu. Ucite na kuno mwinu vino tuvwa wacita ku Kapenaumu.’” 
 Yesu atwalilila kulanda ati, “Kasema asyazengelwa ku mpanga ya kumwao.
  “Kutikini kunondi, icacumi nkumunena ukuti kwali yamukamfwilwa aingi mu Izlaeli pa nsita yakwe Eliya, lino kwali cilala pa myaka itatu na citika. Lyene cipowe cikulu cuze caponyile mu mpanga yonsi. 
 Lelo Eliya atatumilwe kuli umwi mu Izlaeli, suka sile kuli mukamfwilwa uwatenzi mu Zalefati mu mpanga ya Sidoni. 
 Pa nsita yakwe kasema Elisya, kwali antu aingi mu Izlaeli alwile tembwe. Lelo kutali nanti wenga munoyali uwapoziwe, suka sile Naamani umwina Silya.”
Lino antu ali mu ng'anda ya mapepo yuvwa cii, yasoka cuze. 
Yakatuka, yamukunkizya kunzi ya muzi, yamutwala pa mwamba papela pano pakuzilwe umuzi wao kuti yamusumbile mu lwema. 
Lelo wene ayafyumbutuka, apita pakasi ki umba, aongoloka.
Yesu waile ku Kapenaumu, ku muzi uwaku Galile, nga pa Sabata asambilizya antu. 
 Onsi yazunguka pa misambilizizye yakwe, pano mazwi yakwe yali na maka. 
Mu ng'anda ya mapepo mwali umuntu uwali nu mupasi wankota uwa ukowezi, alaizya ni izwi likulu ati, 
“Uzye ukulonda cani kunotuli we Yesu uwaku Nazaleti? Uzye wiza kuno kuti utonone? Nati nkumanya, wewe Wamuzilo nupya wafuma kuli Leza.”
Yesu akalipila mupasi wankota ati, “Myalala, fuma mu muntu wi!” Mupasi wankota umuponya pansi ala yakulola, alino ufuma kwaula kumucisa.
Antu yonsi yazunguka cuze yuzyanya yati, “Uzye icani cii? Uzye uu umusango uze upya uwakusambilizizyamo na maka? Muntu wii ali na maka akupeela ilamulo ku mipasi yankota nga nayo ifuma!” 
Impwelo ya pali Yesu isalangana mu mpanga yonsi yapalime kuku.
Lyene Yesu afuma mu ng'anda ya mapepo aya aingila mu ng'anda yakwe Simoni. Nyinavyala Simoni walwile impepo ya nzakaza. Alino yanena Yesu pamulandu wa kulwala kwakwe. 
Nawe aya aimilila pa mbali ya musanzi wakwe alesya impepo, nayo isila. Lyene lilyo kwene umulwale akatuka, atandika nu kuyapela ivyakulya.
Lyene lino ilanzi lyati lyawa, antu yonsi akweti alwale alwile indwala zipusanepusane yayaleta kuli Yesu; alino nawe aikapo makasa yakwe pali cila wenga ayapozya onsi. 
Mipasi yankota ifuma mu antu aingi, ala ikulaizya ikuti, “Wewe Mwana wakwe Leza!”
Lino kwaca Yesu afuma mu musumba aya ku cifulo ukwali cele. Antu yatandika kumulonda nga lino yamuzana yezya kumulesya kuti atayasya. 
Lelo wene ayanena ati, “Ndinzile nkosole Ilandwe Lisuma lya Wene wakwe Leza nu ku misumba yuze kwene, pano acino Leza wantumile.”
Lyene atwalilila kukosola mu mang'anda ya mapepo amu Yudeya.
  Uwanda umwi lino Yesu wimilile pa nkumba yakwe yemba wa Genesaleti, antu yamuunganila, ala yakuuvwa mazwi yakwe Leza. 
Lyene alola amato yaili ala yati yakulilwa ku cituntu, na alondo yati yafuma mwenemo, ala yakufula amasumbo yao. 
 Yesu aingila mu wato wakwe Simoni, amuuzya kuti ausunke panono kuti ufume ku cituntu. Alino aikala mu wato, asambilizya antu.
Lino wamala kuvwanga anena Simoni ati, “Sunka uwato uye mwi ziya alino muteye amasumbo inu.”
  Simoni aasuka ati, “Kasambilizya, twati tuomba usiku onsi lelo tutumile nanti imwi. Lelo apizwi lyako namateya amasumbo.” 
 Lyene yateya amasumbo yao yuma inswi zingi cuze cakuti na masumbo yali pipi nu kulepuka. 
Alino yakapizya auze ali mu wato uze kuti iize yayazwe. Lyene iiza, yazuzya mato oili cakuti yali pipi nu kuunda. 
Lino Simoni walola cati cicitika, afukama pa ngazo zyakwe Yesu amunena ati, “Ntaluke, Mwene, pano nene mwipe.” 
Wavwanzile vii pano wene pamwi nauze yazunguka uwingi wa nswi zino yumile. 
Nga Yakobo na Yoane, ana yakwe Zebedi, ali yacuza yakwe Simoni, nao kwene yazunguka. Lyene Yesu anena Simoni ati, “Utoopa. Kufuma ndakai umavuwanga antu.”
Lyene yakulila mato ku cituntu, yasya vyonsi, yamulondela.
Lino Yesu wali mu musumba umwi, kwiza umuntu uwalwile tembwe. Lino walola Yesu, afukama pa nkolelo yakwe Yesu, amupapata ati, “Mwene, ndu kasi ungampozya!”
Yesu atambalika ikasa lyakwe amulemelela, nga amunena ati, “Nkasi, pola!” Lilyo kwene tembwe auluka ku muntu. 
 Lyene Yesu amupeela ilamulo ati, “Utanena umuntu nanti umwi pali cii. Lelo yanga kuli simapepo kuti akakulole, upele impolelwa ino Mose wamunenyile, pakuti yonsi yasininkizye vino watupoziwa.”
Lelo ilandwe lya pali Yesu lisalangana konsi, na maumba akulu cuze iiza ku kumuvwa nu kupoziwa indwala zyao zyonsi. 
Lelo Yesu watalanga ayasya aya ku cifulo cili cele akuno aya apepa.
Uwanda umwi lino Yesu wasambilizyanga, Afaliseo na yakasambilizya ya Masunde yamwi apano yali. Yene yafumile mu mizi yonsi yamu Galile nu mu Yudeya nu ku Yelusalemu. Wene wapilwe amaka ya Mwene akupozya alwale. 
Lyene aonsi yamwi izile ala yasenzile umuntu wino wali icite pa cintamba, nga yezya kuti yamwingizye mu ng'anda nu kumulalika pa nkolelo yakwe Yesu. 
Lelo pamulandu ni umba, yatazanyile pa kumwingizizya. Caleka yamukwezya pi paala, yavimbulapo, apano yamwingizizya. Lyene yamwisizya pakasi ki umba, yamwika pa nkolelo yakwe Yesu. 
Lino Yesu walola utailo wao, anena umuntu ati, “Cuza, maifyo yako yelelwa.”
Yakasambilizya ya Masunde na Afaliseo, nao yatandika kwelenganya aisikulu mu myenzo yao yati, “Uzye umuntu wi aweni wino akuvwanga mazwi ya misuli kuli Leza? A Leza wenga sile angelela maifyo!”
Lyene Yesu amanya vino yakwelenganya mu myenzo yao, alino ayauzya ati, “Uzye pacani mukwelenganya vii mu myenzo inu? 
Uzye icangupala icani, kunena umulwale kuti, ‘Maifyo yako yelelwa,’ nanti kuti, ‘Katuka utandike nu kupita?’ 
Nkasi musininkizye ukuti Mwana wa Muntu ali na maka muno nsi akwelela amaifyo.” Alino avwanga ku cite ati, “Nakunena, katuka, nyemula icintamba cako, pitanga ukwako!”
Lilyo kwene umuntu akatuka pa manso yao onsi, anyemula icintamba cakwe, apita ukwakwe, ala akulumbanya Leza. 
Lyene yonsi yazunguka cuze, nga lino yuvwa intete, yalumbanya Leza, yati, “Vintu vino twalola ilelo ivya kuzunguka.”
Lyene Yesu afumamo, alino alola kasonkisya izina lyakwe a Levi, ala atenzi mu ng'anda ya musonko. Yesu amunena ati, “Ndondela.” 
Levi nawe akatuka pano watenzi, asya vyonsi, amulondela.
Lyene Levi acitila Yesu cimulo cikalamba mu ng'anda yakwe. Pali yao azanyilwe pa cimulo kwali yakasonkesya aingi na antu yauze. 
 Afaliseo na yakasambilizya ya Masunde ali amwi umba lyao yailizyanya pa alondezi yakwe Yesu yati, “Uzye pacani mukaliila pamwi na yakasonkesya na yakaifya?”
Yesu ayanena ati, “Antu apuma yasilonda sing'anga suka sile alwale. 
Ntiza ku kwama aololoke, lelo nizila yakaifya kuti yazenzuke.”
Lyene antu yalya yanena Yesu yati, “Alondezi yakwe Yoane na alondezi ya Afaliseo yakaizilizya ukulya lili lingi, nga nu kupepa. Lelo alondezi yako yene yakalya nu kumwa.”
Yesu aasuka ati, “Uzye ungaleka asukilizi ali pa cimulo ca winga kuti yaizilizya ukulya lino yali pamwi na siwinga? Citangaya vivyo! 
Lelo manda yaliza lino siwinga alasendwa kufuma panoyali, lyene alino yalaizilizya ukulya.”
Lyene Yesu ayanena mulumbe ati, “Kusi umuntu akakampika cikampa cipya pa nsalu yampiti, pano cikampa cipya cilatunkana nu kulepula insalu yampiti, nga ni cikampa cipya citangayana pa nsalu yampiti. 
Nanti uzye antu yangitulwila waini mupya mu nyambi zyampiti, pano waini mupya angalepula nyambi, na waini angitika, nga ni nyambi zyononeke. 
Acino waini mupya alinzile kwitulwilwa mu nyambi zipya. 
Lyene kusi umuntu wino uwamwa waini mulinde, angalonda waini mupya, pano waini mulinde umusuma kuluta waini mupya.”
  Uwanda umwi pa Sabata Yesu wapitanga asalala mu vyalo vya ngano. Alino alondezi yakwe yatandika kutinkula misakinta ya ngano. Lyene yapukusa mu minwe yao, nga yalya. 
Afaliseo yamwi yuzya yati, “Uzye pacani mukucita cii pa Sabata icitangazumiliziwa kucita mu Masunde itu?”
  Yesu nawe aasuka ati, “Uzye mutawelenga cino Davidi wacisile lino wene na antu yano wali nao yuvwile inzala, nupya yulilwe? 
 Davidi wingile mu ng'anda yakwe Leza, watozile mikate iyaziliziwe kuli Leza, ino Masunde yazumilizya yasimapepo sile ukulya. Alino wapile na antu yano wali nao.”
Lyene Yesu amalila na mazwi yakuti, “Mwana wa Muntu wakwata maka akupingula vya kucita pa Sabata.”
Pa Sabata lyuze Yesu waile mu ng'anda ya mapepo nu kusambilizya, umwali umuntu uwali ni cizanza cilemale cilunji. 
Yakasambilizya ya Masunde yamwi na Afaliseo yalondelezyanga mulandu wakupeela Yesu. Caleka yamucevya kuti yalole ndi amamupozya pa Sabata. 
Lelo Yesu amanya melenganyo yao nga anena umuntu uwali ni cizanza cilemale ati, “Katuka iza kuno ku nkolelo.” Umuntu akatuka aya aimilila kunoli. 
Lyene auzya ati, “Uzye Masunde itu yazumilizya ukucita cani pa Sabata? Uzye ukuombela antu visuma nanti kuyaombela viipe? Uzye ukutuula umi wa muntu nanti kuulovya?” 
Alino acelecensya panoyali onsi, nga anena umuntu ati, “Ololola cizanza cako.” Nawe aolola nga ciya icipuma nupya.
Nao yasoka cuze, yumana kapi pali cino yangacita kuli Yesu.
Mu manda yalya Yesu waile ku mwamba ku kupepa. Alola uca, ala akupepa kuli Leza. 
Lino kwaca aama alondezi yakwe yonsi nga muliyo asolola ikumi na yaili, ayatemela ati, “Atumwa.” 
Simoni (Wino watemile Petulo) na Andeleya mwina wakwe. Yakobo na Yoane. Filipo na Batolomeo. 
Mateo na Tomasi. Yakobo mwana Alufeo. Simoni (kalwisya wa untungwa), 
Yuda mwana Yakobo na Yuda Iskalyoti, uwamukoofile.
Yesu pamwi na atumwa yatentemuka umwamba, iimilila apatambalale. Lyene iumba likulu cuze lya alondezi ni umba lya antu afumile ku Yudeya nu ku Yelusalemu nu ku misumba yamu nkumba yakwe Tuli na Sidoni, 
iiza ku kumuvwa nu ku kupoziwa. Na yano kwene acuziwanga ni mipasi yankota iizile iyapoziwa. 
Antu yonsi yalondanga kumukumya, pano maka yafumanga munoli nu kupozya onsi.
Lyene Yesu acelecensya pa alondezi avwanga ati,
“Alongo amwemwe mwe munomuli ni nzala ndakai. Pano mulikuta!
  “Alongo amwemwe ndi antu yamupata, yamukana, yamutuka, yavwanga yati mwemwe yaipe pamulandu wa kulondela Mwana wa Muntu. 
Ndi ci cacitika mwazanga cuze nu kucina, pamulandu wakuti cilambu cinu cino casungwa mwiyulu icikulu. Pano vivyo kwene avino ni vikolwe vyao vyacisile na kuli yakasema. 
“Lelo kalanda kuli mwemwe mwe akama. Pano mwemo mwapokelela mpiti upemwilo.
“Kalanda kuli mwemwe mwe muno mukwikuta ndakai. Pano mulaya ni nzala. Kalanda kuli mwemwe mwe muno mukuseka ndakai. Pano mulaya nu ulanda nu kulosya.
“Kalanda kuli mwemwe ndi antu yonsi yamuvwangila visuma. Pano vivyo kwene avino ni vikolwe vyao vyavwangile antu aufi yano yakailanda ukuti yene akasema.
“Lelo mwe muno mukunguvwa namunena nati, temwini anisi inu, nu kucita cisuma kuli yano amupata. 
Polelelini yano akumutipwila nupya pepelini yano akumucuzya. 
Muntu umwi ndi wakuma pitama lyonga, leka akume nu kulyuze kwene. Muntu umwi ndi watola ikoti lyako, leka atoole ni laya kwene. 
Pela kuli wensi wakulenga icintu cimwi. Muntu umwi ndi watola icakwako, utamuzya kuti akuwezezye. 
Vino mungatemwa kuti antu yamucitile avino namwe kwene mwayacitila.
“Ndi mwatemwa sile antu yano amutemwa, uzye icilambu cii cino mungapokelela? Nga vino na yakaifya kwene yakatemwa yano ayatemwa! 
Nanti ndi mwacita cisuma sile kuli yano akamucitila visuma, uzye icilambu cii cino mungapokelela? Nga vino na yakaifya kwene yakacita cili conga. 
Lyene ndi mukwazima sile yano mukupaalila kuti yalamuwezezya, uzye icilambu cii cino mungapokelela? Avino na yakaifya kwene yakaazimana, kuti yace yapokelele ivilingine. 
Lelo temwini anisi inu nu kuyacitila visuma. Nupya mwakongwesya kwaula kupaalila kupokelela cimwi kunoyali. Lyene mulakwata icilambu cikulu, nupya mulaya ana yakwe Leza uwa papelapela. Pano wene akacita visuma kuli yano asitaizya na aipe kwene. 
Muye na mizu wakwe vino So uwa mwiyulu waya na mizu.
“Mutapingula auzo, nga Leza nawe atalamupingula. Mutavunuka auzo, Leza nawe atalamuvunuka. Mwaelela auzo, namwe Leza alamwelela. 
Pelini, namwe mulapelwa. Mulapelwa cilingilo cisuma cisindelwe, cakuti musakatile. Pano cilingilo cino mukalingila auzo, acino namwe Leza alamulingila.”
  Lyene Yesu ayanena mulumbe ati, “Uzye impafu ingatungulula impafu yuze? Uzye zyoili kwene zitangaponela mu ciwina? 
 Pasi mulondezi angaluta kasambilizya wakwe, lelo wensi uwamala masambililo yakwe, alaya wakwe kasambilizya wakwe.
“Pacani ukulolekesya akakona akali mwi linso lya munyonko, lelo utasakamile mulando uli mwi linso lyako? 
Uzye ungavwanga uli ku munyonko uti, ‘Mwinane, leka nkusisizye kakona mwi linso lyako,’ lino wemwisikulu utaweni mulando uli mwi linso lyako? We musomvi we! Utale usisye mulando uli mwi linso lyako, alino umalola ningo pa kufumya akakona akali mwi linso lya munyonko.
“Umuti usuma utangaseeka vizao viipe, nu muti uwipe utangaseeka vizao visuma. 
 Umuti onsi ukamanyika ku vizao vino ukaseeka. Pano antu yasikulula masamvu kufuma ku munga nanti kukulula matingi kufuma kuli nkololwe. 
 Muntu musuma akafumya vintu visuma pamulandu wa visuma vyaya mu mwenzo wakwe. Muntu mwipe nawe akafumya vintu viipe pamulandu wa viipe vyaya mu mwenzo wakwe. Pano mulomo ukavwanga vintu vizile mu mwenzo.
“Pacani mukungama mukuti, ‘Mwene, Mwene,’ lelo musikulondela vino nkumunena? 
Wensi akaiza kunondi nu kuvwa mazwi yane nu kuyela, namamulanga cino wakolanako. 
Wene wakolana wa muntu wino pa kukuula ing'anda yakwe wimvile mufula uzike, nu kukuula ing'anda yakwe pa lwala. Lyene mulamba aiiza nu mukuku, apuma ing'anda ilya, nayo itatensiwe pano yakuuzilwe ningo. 
Lelo wensi akauvwa mazwi yane nu kuntayela wene wakolana wa muntu wakuuzile ing'anda kwaula mufula. Lyene lino mulamba wapuma ing'anda ilya yene ipona papo kwene, nu kupona kwakweyo kwali ukukulu cuze!”
Lino Yesu wamala kuvwanga vintu vii vyonsi ku antu akuuvwa, lyene aingila mu Kapenaumu. 
Kuku kwali musika wa mpuka ya vita umwanda onga uwakweti muomvi wino watemilwe cuze. Muomvi wii walwile pipi nu kufwa. 
Lino musika wa vita vya Ciloma uvwile landwe lya pali Yesu, atuma aikolo ya Ayuda ku kumuuzya kuti aiize apozye muomvi wakwe. 
Lyene lino iiza kuli Yesu, yamupapata cuze yati, “Muntu wii alinzile kwazwiwa naawe. 
Pano watemwa antu itu nupya aliwe watukuulila ing'anda ya mapepo.”
Lyene Yesu apita nao. Lino wali pipi ni ng'anda, musika atuma yacuza yakwe ku kumunena ati, “Mwene, utaicuzya, pano nemo ntalinzile kuti wize mu ng'anda yane. 
Caleka, nanti anene nemwisikulu, ntakuyelenganyizizya ukwiza kunuli. Lelo vwanga sile izwi, nu muomvi wane amapola. 
Pano nani kwene, nene muntu uwalasikwa na maka ku uteko pi sika lya ntunguluzi zikulu. Nani kwene nakwata asilika yano nkaangalila. Ndi nanena wenga nati, ‘Pita!’ Nawe apita, nu ku muze inti, ‘Iza!’ Nawe aiiza, nupya ndi nanena muzya wane nati, ‘Cita cii!’ Nawe acita.”
Lino Yesu uvwa cii, azunguka cuze, aseleuka nga anena iumba lyamulondile ati, “Namunena vino ntatala nalola utailo wakwe uu, nanti mu Izlaeli kwene.”
Lyene nkombe zyaswililemo kukunena amu ng'anda yakwe musika nga zizana vino umuzya watapola.
Zuwazuwa pacisila Yesu aya ku musumba wa Naini pamwi na alondezi yakwe ni umba likulu. 
Lino wapalama pa mpongolo ya musumba, akomanya iumba likulu ilya fumangamo ala yasenzile icala. Icala cii cali ca mwana umonsi wenga sile mu mwanaci uwali mukamfwilwa. Iumba likulu kufuma mu musumba nalyo lyamusukilile. 
Lino Mwene wamulola, aya na mizu, nga amunena ati, “Utaalila.” 
Lyene apalama akumya icintamba, na antu asenzile icintamba iimilila. Yesu avwanga ati, “Mulumendo, nakunena, katuka!” 
Nu mufwe akatuka atandika nu kuvwanga. Alino Yesu amupeela kuli nyina.
Onsi yuvwa intete, yalumbanya Leza yati, “Kasema mukulu wataloleka pakasi kitu! Leza wataiza ku kwazwa antu yakwe!”
Ilandwe lya pali Yesu lisalangana mu mpanga yonsi ya Yudeya nu mu mpanga zyuze izya zingulwike.
Lino alondezi yakwe Yoane yanena Yoane vintu vii vyonsi, 
Yoane aama yaili amu alondezi yakwe. Ayatuma kuli Yesu ku kumuzya, yati, “Uzye wewe uli wino Yoane walanzile ukuti akwiza, nanti tumalolelanga muze?”
Lino iiza kuli Yesu yamunena yati, “Yoane Kawatizya watatutuma kuti twize tukuzye ndi wewe uli wino akwiza, nanti tumalolelanga muze?”
Pa nsita kwene ilya Yesu apozya alwale aingi alwile ndwala zya misango na misango, na ali ni mipasi yankota, nga nu kuleka impafu kuti zyalola. 
 Lyene anena nkombe zyakwe Yoane ati, “Pitini, mukanene Yoane vintu vino mwati mulola nu kuuvwa. Mumunene muti mpafu zikulola, vilema vikupita, yakwe tembwe yakupoziwa, yacipuuli yakuuvwa. Afwe yakututululwa, ni Landwe Lisuma likukosolwa ku apina. 
Alongo ayao asikuntwisika.”
Lyene lino nkombe zyakwe Yoane zyapita, atandika ukunena maumba vya pali Yoane, ati, “Uzye mwaile ku lwanga kukulola cani? Uzye mwaile ku kulola umuntu muzakantike wa mafwa akupungaila nu muza? Awe! 
Ndi cisi vivyo uzye mwaile kukulola cani? Uzye umuntu uwazwite insalu ziyembe? Awe! Antu akazwala wakwe vivyo ayao akazanwa mu masano. 
Lyene nenini, uzye mwaile kukulola cani? Uzye akasema? Endi, namunena mwaweni alusile kasema. 
 Pano Yoane awino calembwa mu malembelo pali aliwe cati, ‘Leza wavwanzile ati,
Namunena nati, mu antu yonsi avyalwa mu nsi ii, kusi umuntu wino alusile Yoane. Lelo wino ali munono mu Wene wakwe Leza, wene ali mukulu kuluta Yoane.”
  Lyene antu yonsi na yakasonkesya kwene lino yuvwa yazumila ukuti Leza umololoke pano yawatiziwe na Yoane. 
Lelo Afaliseo na yakasambilizya ya Masunde pakukana kuwatiziwa na Yoane, yasuzile vino Leza walondanga kuyacitila.
Yesu atwalilila kulanda ati, “Uzye ningakolanya antu amu mukulo uu kuli cani? Uzye yakolana na cani? 
Yakolana na ana atenzi mwi sokoni, ala yakulaizya yakuti, ‘Twamulizizye ving'weng'we vya pa winga, lelo mutacinyile! Twalaezile ni mpoma zya ndosya, lelo mutalosizye!’ 
Pano Yoane Kawatizya wizile, aizilizya ukulya nu kumwa waini, namwe muti, ‘Wakwata mupasi wankota munoli’ 
Mwana wa Muntu wiza, akalya nu kumwa, namwe mukuti, ‘Lolini umuntu wii! Wene wapunuka nupya umukolesi. Wene acuza wakwe yakasonkesya na yakaifya.’ 
Lelo antu yalalola ukuti amano yakwe Leza alungame ndi yalola milimo yakweyo.”
Umwi wenga uwamu Afaliseo amwama kuti aingile mu ng'anda yakwe yakalye pamwi nawe. Lyene Yesu aingila mu ng'anda ya Mufaliseo aikala pa cakulya. 
 Lolini mu musumba ulya mwali umwanaci uwali cizelele. Uvwile vino Yesu akulya mu ng'anda ya Mufaliseo. Caleka aleta musazi wa mafuta amununko usuma, 
aimilila kwi tundu ku mbali ya ngazo zyakwe Yesu, ala akulila, akuponyezya minsozi pa tuntunta twa ngazo zyakwe Yesu. Lyene akumbula ingazo zyakwe Yesu ni nyele zyakwe, azitonsola nga azipongolwela amafuta acinunu cisuma. 
Lino Mufaliseo uwamwamile walola cii, aivwanzya umwisikulu ati, “Ndu muntu wii akasema, wange amanye umwanaci wii akumukumya. Wange amanye nu musango wa umi wa ukakasi uno waya nao, pano wene wali a cizelele.”
Yesu amunena ati, “Simoni, nkweti cimwi icakukunena.” Nawe amwaasuka ati, “Kasambilizya, nena tuvwe.”
Alino Yesu ati, “Kwali antu yaili yano akongwile impiya kuli kakongwisya, umwi madenali imyanda isano, nu muze makumi yasano. 
Lino yaposiwa kumulipa ayelela. Uzye aweni pali yaa angamutemwa kuluta?”
Simoni aasuka ati, “Nkwelenganya angaya awilya uwakweti nkongole izingi.” Yesu amunena ati, “Wavwanga ningo.” 
Lyene aseleukila ku mwanaci nga anena Simoni ati, “Uzye walola umwanaci wii? Kufuma lino ningile mu ng'anda yako utampile manzi akufulala ku ngazo. Lelo wene wafula ingazo zyane na minsozi yakwe nu kuzikumbula ni nyele zyakwe. 
Wemo utatala wa ntonsola, lelo wene atatazile ate kutonsola ingazo zyane kufuma pano nizile. 
Wemo utatala wapongolwela amafuta pa mutwe wane. Lelo wene watapongolwela amafuta acinunu cisuma pa ngazo zyane. 
Caleka nakunena vino kutemwa kuno wene wantemwisya kukulanga vino Leza wamwelela maifyo yakwe aingi. Lelo wino wensi uwelelwa maifyo yanono, akatemwa panono.”
Lyene Yesu anena umwanaci ati, “Maifyo yako yelelwa.”
Lyene yano atenzi pa vilimba pa kulya yatandika kuuzyanya aisikulu yati, “Uzye aweni wii, wino akaelela maifyo?”
Lelo Yesu anena umwanaci ati, “Utailo wako wakutuula. Pita ulumi.”
Pacisila Yesu apita mu misumba nu mu mizi ala akukosola Ilandwe Lisuma lya Wene wakwe Leza. Alondezi ikumi na yaili yali nawe, 
 pali pamwi na anaci yamwi yano wapozizye kufuma ku mipasi yankota ni ndwala zyuze. Anaci yaa yali a Maliya (Wino yatangi waku Magadala), wino mipasi yankota cinimbali yafumiwe munoli. 
Na Yoana muka Chuza uwali musika wakwe Helodi. Na Susana na anaci yauze aingi yano aomvyanga cuma cao pa kutumikila Yesu na alondezi yakwe.
Lino iumba lyakongana kufuma mu misumba, Yesu alinena mulumbe ati,
“Uvwini! Kwali kata wa mbezu uwaile kukuta imbezu. Lyene lino akuta, imbezu zimwi ziponela mu nzila, zilyatolwa, nga ni vyunyi vizikompa. 
Zimwi ziponela pa lwala, apali musili unono. Lelo lino zyamela, zuwazuwa zyuma pano musili utali na munyezi. 
Imbezu zimwi ziponela mu myunga. Lyene imyunga ikula izitotola. 
Lelo imbezu zimwi ziponela pa musili uvunde, nga zikula nu kuseeka vizao vivule, zimwi umwanda onga.” Lyene lino wayanena vii, asanzika izwi ati, “Ali na matwi yakuuvwa, auvwe!”
Lyene alondezi yakwe yamuzya vino mulumbe u ukusenula. 
 Yesu nawe ayanena ati, “Mwemo mwapelwa amano ya kumanya nkama zya Wene wakwe Leza. Lelo yano asyala yene yakauvwila mu milumbe, pakuti, yangalola lelo yatangailuke nu kuvwa yanguvwa lelo yatangamanya ningo.
“Mulumbe u ukusenula vii, imbezu izwi lyakwe Leza. 
Imbezu izyaponile mu nzila, antu yano akauvwa mazwi yakwe Leza. Lelo Ciwa aiiza afumya mazwi yonsi mu myenzo yao, pakuti yatataila nu kutuulwa. 
Imbezu izyaponile pa lwala, antu yano akauvwa mazwi yakwe Leza, nu kuyapokelela nu luzango. Lelo mazwi yakwe Leza yasiingila nu kwika misisi mukasi ka myenzo yao. Caleka lino nsita yakweziwa yafika, yanenuka. 
Imbezu izyaponile mu myunga, ayao akauvwa mazwi yakwe Leza. Lelo masakamiko ya wikazi wamu nsi ii, nu ukama, nga nu kuipakizya kwa umi uu, viza vitotola mazwi nga ni vizao vyakweyo visyaca. 
Imbezu izyaponile pa musili uvunde, ayao yano ndi yuvwa mazwi yakwe Leza, yayapokelela nu mwenzo usuma uwakuyela. Caleka yaposya kufika lino yaseeka vizao.”
  “Kusi umwi akakozya ilampi nu kulitupika mu nyungu, nanti kuliika mwi zungu. Lelo akaliika pa sanzame pakuti antu yangalola uluswepo lino yakwingila.
  “Pano cino consi icafiswa cilasokololwa, na cino consi cankama cilaumbulwa paswe.
  “Caleka ikini amano pali vino mukuuvwa, pano wino wensi akweti wene alapeelwa navyuze, na wino wensi atakweti cimwi nawe alapokwa nu tunono tuno akwelenganya kuti akweti.”
Lyene nyina na ina yakwe Yesu iiza kunoli, lelo pamulandu ni umba yaposiwa kufika panoli. 
Alino umuntu umwi anena Yesu ati, “Ala nyoko na anyonko yaimi panzi yakulonda kukulola.”
Yesu ayanena ati, “Mayo na ina yane ayao akuuvwa mazwi yakwe Leza nu kuyayela.”
Uwanda umwi Yesu apatama mu wato na alondezi yakwe, nga ayanena ati, “Tuini tulambe ku mbalama yakwe yemba.” Lyene yamusenda. 
Lyene lino yali mu wato, Yesu akasula. Mukupumikizya cipupu cikatuka, caleka na manzi yatandika kwingila mu wato. Yene yaya mu uzanzo ukulu cuze. 
Nao yamuzyula, yati, “Kasambilizya, Kasambilizya! Tuli pipi nu kuundwa.”
Alino auzya alondezi ati, “Uzye utailo winu uli kwi?”
Yesu na alondezi yakwe yafika ku mpanga ya Gelasa, ino iloline ni mpanga ya Galile. 
Lino Yesu wapatukila pa cituntu, umuntu umwi uwali ni mipasi yankota afuma mu musumba aiiza amukomanya. Apa nsita ntali umuntu wii wapitanga tupu nupya atikalanga mu ng'anda, suka ku malindi. 
Lino walola Yesu apunda, afukama pa ngazo zyakwe Yesu alaizya ati, “Yesu we Mwana wakwe Leza uwa papelapela! Uzye ukulonda cani kunondi? Nakupapata, utancuzya!” 
Wavwanzile ci pano walanga Yesu watanena mupasi wankota kufuma munoli. (Mupasi wankota wamulemanga lililili, caleka lyonsi kwene pa kumusunga yamunyepanga ni minyololo. Lelo waputolanga minyololo, nga asendwa nu mupasi wankota mu lwanga.)
Lyene Yesu amuuzya ati, “Uzye izina lyako wewe weni?” Nawe aasuka ati, “Izina lyane nene Mazimbi,” pano mipasi yankota iingi yalanga iingila munoli. 
Mipasi yankota ipapata Yesu kuti ataizingila ku ciwina caula impela.
Lyene kwali ufyo ukulu wakwe yakapoli mu pipi, ala ukulya umu mbali ya mwamba. Caleka mipasi yankota ipapata Yesu kuti aizingile muli yakapoli, kuti amuno ikingile. Nawe aileka ipita. 
Lyene mipasi yankota ifuma mu monsi nga iingila muli yakapoli. Alino ufyo onsi utantamukila ku lwema, uponela muli yemba, umwela.
Lino acemanga yakapoli yalola icacitika, yasimula yaya yalanda vintu vii mu musumba nu mu mizi yapalime. 
Alino antu yapita kuyalola cati cicitika. Lyene lino iiza kuli Yesu, yazana umonsi wino mipasi yankota yafumilemo, ala atenzi pa ngazo zyakwe Yesu, watazwala, nupya wali na mano ya untu. Alino onsi yuvwa intete. 
Yao aciweni yanena antu vino umuntu wilya wali ni mipasi yankota wapozile. 
Lyene antu yonsi amu mpanga izingulwike Gelasa yapapata Yesu kuti afume mu mpanga yao, pano yuvwile intete cuze. Caleka Yesu apatama mu wato afumako. 
Lyene umuntu wino mipasi yankota yafumilemo, apapata Yesu ati, “Leka nkulondele.” Lelo Yesu amukanya ati, 
“Pitanga kumwinu kanene antu cino Leza watakucitila.” Caleka umonsi apita mu musumba onsi, ala akunena antu cino Yesu watamucitila.
Lyene lino Yesu wawela ku mbalama yuze yakwe yemba, iumba limupokelela, pano yonsi yamulolelanga.
Lyene kwiza umuntu izina lyakwe a Yailo, wiyo uwali intunguluzi yamu ng'anda ya mapepo. Afukamila Yesu amupapata kuti apite nawe ku ng'anda yakwe. 
Pano umwana wakwe wenga sile kaci, uwali ni myaka manye ikumi na iili, wali pipi nu kufwa. Lino Yesu wayangako, amaumba yamuunganila. 
Kwali umwanaci umwi uwalwile cendamongo pa myaka ikumi na iili. Wasumvile vyuma vyakwe vyonsi kuli yasing'anga lelo kutali nanti wenga wakuti amupozye. 
Caleka aiiza kucisila cakwe Yesu, nga akumya kwi sempele lya nsalu yakwe, nga lilyo kwene cendamongo cisila. 
Yesu auzya ati, “Uzye aweni uwankumya?”
Lelo Yesu avwanga ati, “Umwi wankumya, pano nuvwa maka yapunguka munondi.” 
Lyene lino umwanaci walola ukuti atafisime, aiiza afukama pa ngazo zyakwe Yesu ala akuzakaza. Alino alondolola pa manso ya antu yonsi cino wali wamulemela na vino wali wapoziwa lilyo kwene. 
Yesu amunena ati, “Kaciwe! Utailo wako wakupozya. Pita ulumi.”
Lino Yesu acili akuvwanga vii, inkombe iiza ukufuma ku ng'anda yakwe Yailo uwali intunguluzi, inena Yailo iti, “Umwana wako kaci watafwa. Utasakamika Kasambilizya.”
Lelo lino Yesu uvwa cii anena Yailo ati, “Utuvwa intete taila sile, wene amapola.”
Lino wafisile pa ng'anda, Yesu atazumilizye umuntu nanti umwi kwingila nawe mukasi suka sile Petulo, Yoane na Yakobo na isi wa mwana nga na nyina. 
Onsi yala yakulosya ni mpoma, lelo wene ati, “Tini kulosya, pano mwana wene atafwile, lelo watakasula sile.” 
Lelo yene yamuseka, pano yamanyile ukuti umwana wiya watafwa. 
Lelo Yesu amulemelela ikasa amunena ati, “Mwana we, katuka!” 
Lyene lilyo kwene atutuluka, nga akatuka. Alino Yesu ayanena kuti yamupele cimwi cakuti alye. 
Akwasi yakwe nao yazunguka cuze, lelo Yesu ayapeela ilamulo kuti yatanena umuntu nanti umwi cicitike.
Yesu aama alondezi ikumi na yaili pali pamwi, nga ayapeela maka akufumya mipasi yankota yonsi nu kupozya indwala. 
Lyene ayatuma ku kukosola vya Wene wakwe Leza nu kupozya alwale. 
 Alino ayanena ati, “Mutasenda icintu cimwi pa lwendo lwinu. Kusi kusenda intuwa, mufuko wakulengelamo vimwi, nanti mukate, nanti mpiya, nanti cakuzwala na cuze. 
Konsi kuno yalamupokelela mwikale mu ng'anda ili imwi kufika lino mulafuma mu musumba uwo. 
Konsi kuno antu yatalamuzengela, muce mufume mu musumba uwo, nu kukunta ulukungu lwaku ngazo zinu, kuya umboni kunoyali.”
Alino alondezi yapita mu mizi, ala yakukosola Ilandwe Lisuma nu kupozya alwale konsi.
  Lino Helodi kateeka uwamu Galile uvwa vintu vii vyonsi ivyacitikanga, cimupezya mano cuze. Pano antu yamwi yatangi Yoane Kawatizya watazyukuka kufuma ku afwe. 
Yauze nao ala yakuti, Eliya wataiza, nga nupya ala yakuti awenga wamuli yakasema yampiti watazyukuka kufuma ku afwe. 
Lelo Helodi ati, “Naputwile Yoane umutwe. Uzye lyene umuntu wii aweni, wino nkuvwilapo vintu vii?” Lyene wakasi kuti angalola Yesu.
Lino atumwa yawela yalandila Yesu vyonsi vino yaomvile. Lyene yapaatuka, ayasenda, yapita nawe ku musumba wa Betisaida. 
Lelo lino maumba yamanya cii, yamulondela. Nawe ayazengela, ayasambilizya pamulandu wa Wene wakwe Leza, nga apozya na yao alondanga kupoziwa.
Lino ilanzi lyatemba, alondezi ikumi na yaili yapalama kunoli yamunena yati, “Nena antu yapite mu mitanda nu ku mizi izingulwike pakuti yalonde ivyakulya nu kwa kulala. Pano kuno uku matololo.”
Lelo wene aasuka ati, “Mwemwe kwene yapelini vyakuti yalye.” Nao yati, “Tukweti sile mikate isano nga ni inswi ziili. Uzye ukulonda kuti tuye tukakalile iumba lii lyonsi ivyakulya?” 
Pali antu aonsi manye mazimbi yasano.
Lyene alondezi yateka antu pansi. 
Alino Yesu atoola mikate isano ni inswi ziili, alingamila kwiyulu, ataizya kuli Leza. Lyene amokoola mikate, apeela alondezi yakwe kuti yankanye antu. 
Onsi yalile iikuta. Lyene alondezi yasola imvungwa izyasile, yazuzya imise ikumi na iili.
Insita imwi Yesu wapepanga ala ali sile na alondezi yakwe. Yesu ayauzya ati, “Uzye antu yakati nene weni?”
  Nao yaasuka yati, “Yamwi yakati wewe Yoane Kawatizya. Yamwi yakati wewe Eliya. Alino yamwi nao yakati wewe umwi wamuli yakasema yampiti uwatazyukuka kufuma ku afwe.”
  Yesu nawe ayauzya ati, “Uzye mwemo, mukati nene weni?” Petulo nawe aasuka ati, “Wewe uli Katuula uwalavilwe.”
Alino Yesu ayapeela ilamulo kuti yatanena umuntu nanti umwi pali cii. 
Caleka ayanena ati, “Mwana wa Muntu ali nu kucula cuze, nupya aikolo na yasimapepo akalamba, na yakasambilizya ya Masunde yalamukana nu kumukoma, lelo pa wanda wakulenga yatatu alazyukuka kufuma ku afwe.”
  Lyene anena yonsi ati, “Muntu umwi ndi akasi kundondela, aikanye, aisendele ulupanda manda yonsi nga andondele. 
 Pano wino wensi akalonda kutuula umi wakwe wene alauponzya. Lelo wino wensi amaponzya umi wakwe pamulandu wane, wene alautuula. 
Uzye umuntu alakwata muzano cii ndi walonka ivya mu nsi vyonsi, lelo waponzya umi wakwe nanti ukuulovya? Awe kusi cimwi! 
Muntu ndi wankana pamwi na mazwi yane, Mwana wa Muntu nawe alamukana lino aliiza mu lulumbi lwakwe, nu mu lulumbi lwakwe Isi nga nu lwa angeli yamuzilo. 
Cumi namunena vino, apano yali yamwi pano atalafwa kufika lino yalalola Uwene wakwe Leza.”
  Papisile umulungu kufuma lino Yesu walanzile vintu vii, Yesu asenda Petulo, Yoane na Yakobo yaya pa mwamba ku kupepa. 
Lino acili akupepa, cinso cakwe ciloleka ciiyele, ni vizwalo vyakwe viyengesa cuze viya vitiswe wa luswepo. 
Lilyo kwene antu yaili, Mose na Eliya, yavwazyanya nawe. 
Yene yalolike mu lulumbi ala yakulanda na Yesu pamulandu wa mfwa ino wali nu kufwa ku Yelusalemu. 
Petulo na auze yano wali nao ala yati yanyomelwa nu tulo. Lelo lino yazyuka yalola kuyengesa kwa lulumbi lwakwe Yesu na antu yaili aimi nawe. 
Lino yaa yaili yacilifumapo yasya Yesu, Petulo anena Yesu ati, “Kasambilizya, catuzipila kuti twali tutenzi kuno kwene. Tumakuula insakwe zitatu, yonga iyakwako, yuze iyakwe Mose, nayuze iyakwe Eliya.” (Atamanyile cino wavwanzile.)
Lino acili akuvwanga, Lyene ikumbi liiza liyavimba. Caleka alondezi yuvwa intete lino cinzingwa ci kumbi cayavimba. 
 Ni izwi lyuvwika kufuma mwi kumbi liti, “Wii, Mwanane wino nasolola, mwamuvwa.”
Pacisila lino izwi lyuvwika, alondezi yalola vino Yesu ali wenga. Caleka yene pa nsita ilya yatanenyile umuntu nanti umwi pali cino yaweni.
Pa wanda uwalondelile, lino Yesu na alondezi yakwe yatatu yatentemuka kufuma pa mwamba, iumba likulu cuze limukomanya. 
Umuntu umwi mwi umba alaizya ati, “Kasambilizya nakupapata kuti upozye umwanane umonsi, uwaya sile wenga. 
Mupasi wankota ukamulema, umuponya pansi nga apunda izwi likulu, alino umutensya na maka cakuti afumya ni itomvu ku mulomo. Pa kufuma ukasya wamucisola. 
Nali napapatila alondezi yako kuti yaufumye, lelo yali yaposiwa.”
Lyene Yesu ayanena ati, “Ala! Mwe antu amu mukulo usi na utailo nupya uvulungane! Uzye namaya namwe nu kumutekelela kufika lilaci?” Lyene anena umuntu ati, “Leta umwana wako kuno.”
Lino mulumendo acili akwiza, mupasi wankota umuponya pansi alino umutensya na maka. Alino Yesu akalipila mupasi wankota, apozya mulumendo, nga nupya amupeela kuli isi. 
Antu yonsi yazunguka pa maka akulu yakwe Leza.
“Muvwikisye ningo vino nati munena. Mwana wa Muntu alakoopelwa ku antu.” 
Lelo yene yatamanyile vino cii casenulanga. Walanga muvwango uu wafiswa kunoyali cakuti yatamanyile vino ukusenula nga yuvwile intete kuti yamuzye pamulandu uu.
  Lyene alondezi yatandika kupazyanya pamulandu wakwe wino angaya mukulu pakasi kao. 
Lelo Yesu amanya vino yakwelenganya. Caleka atoola umwana munono, amwimika pa mbali yakwe, 
 ayanena ati, “Wino wensi akazengela umwana munono wakwe wii pamulandu wane, ala wanzengela. Na wino wensi uwanzengela, ala wazengela wino uwantuma. Pano wino ali munono kuluta pali mwemwe mwensi, wene ali mukulu.”
Yoane avwanga ati, “Kasambilizya, twaweni umuntu umwi ala akufumya mipasi yankota mwi zina lyako, nga twamulesizye pano asi uwa mwi umba litu.”
Lelo Yesu ayanena ati, “Mutamulesya. Pano wino wensi asikumulwisya ala ali namwe.”
Lino manda yapalama akuti Yesu asendwe kwiyulu, lyene apanga ulwendo kuya ku Yelusalemu. 
Atuma inkombe zyakumukolelela, zino zyaile mu muzi wa Samaliya ku kumuteyanyizizya vintu vyonsi. 
Lelo kuku antu yatamupokelile, pano camanyike ningo vino wayanga ku Yelusalemu. 
 Lino Yoane na Yakobo alondezi yakwe Yesu yaweni cii, yamuzya yati, “Mwene, uzye ukulonda kuti twame moto kufuma kwiyulu kuti wize uyonone?”
Lelo Yesu aseleuka ayakalipila. 
Lyene apita nao ku muzi uze.
Lino yacili yakupita mu museo, umonsi umwi anena Yesu ati, “Namakulondela konsi kuno umaya.”
Yesu amunena ati, “Yankusa yakwata ininga umwa kulala, ni vyunyi vyakwata ivinsanzo, lelo Mwana wa Muntu atakwata pa kusamila mutwe wakwe.”
Lyene anena umonsi namuze ati, “Ndondela.” Lelo wene amwaasuka ati, “Mwene, leka ntale mpite kuti nkazike tata.”
Yesu amunena ati, “Leka afwe yazike afwe yao. Wemo pita ukakosole vya Wene wakwe Leza.”
  Na muze kwene ati, “Mwene, namakulondela, lelo leka ntale mpite nkapakasye aku ng'anda yane.”
Yesu amwaasuka ati, “Wino wensi uwatandika kulima nga acili akulola icisila ala atalinzile ukuya mu Wene wakwe Leza.”
Pacisila cakwe cii, Mwene wasolwile antu nayauze makumi cinimbali na yaili, nu kuyatuma yaili yaili, kuti yamukolelele ku misumba nu ku mpanga yonsi kuno umwisikulu wali pipi nu kuyako. 
 Ayanena ati, “Uzombozi uukulu cuze, lelo aomvi yati yacepa. Caleka pepini ku mwine wa uzombozi kuti atume aomvi nayauze ku uzombozi wakwe. 
Pitini! Namutuma wa ana ya mfwele pakasi ka mimbulu. 
Mutasenda cikwama nanti mufuko wakulengelamo vimwi nanti ndyatu. Nupya mutaimilila kuti mulamuke umuntu umwi mu nzila. 
Mu ng'anda yonsi muno mwingila ndi yamupokelela, mutale muti, ‘Mutende uye pali onsi amu ng'anda ii.’
“Ndi muli umuntu wa mutende, ale mutende winu ulaya panoli. Ndi cisi vivyo, ale mutende winu ulamuwelela. 
 Ikalini mu ng'anda kwene iyo, mulye nu kumwa consi cino yamupeela. Pano muomvi alinzile apelwe malipilo yakwe. Mutapitana mu misolo. 
 Mu musumba onsi muno mwingila ndi yamupokelela nu kumuzengela, mwalya consi cino yamupeela. 
Mupozye alwale ali mu musumba uo, alino muyanene muti, ‘Uwene wakwe Leza wati upalama kunomuli.’ 
 Lelo mu musumba onsi uno mwingila ndi yakana kumupokelela, pitini mu miseo muvwange muti, 
‘Nu lukungu kwene ulwa mu musumba, ulukambatile ku ngazo zitu, lwakuntilwa kunomuli. Acino iusyini vino Wene wakwe Leza wati upalama kunomuli!’ 
 Cumi namunena vino pa wanda wa upinguzi Leza alaya na mizu cuze pa kuvunuka antu amu Sodoma kuluta antu amu musumba ulya.
  “Kalanda ku antu amu Kolazini! Kalanda ku antu amu Betisaida! Ndi cakuti vinjelengwe ivyacisilwe munomuli vyacisilwe nu ku Tuli na Sidoni, antu ya kuku yange ikale pansi, yazwale masaaka, nu kuiswela itwi kuti yalange vino yati yazenzuka. 
Lelo pa wanda wa upinguzi, mwemo mulavunukwa kuluta antu amu Tuli na Sidoni. 
 Mwe antu amu Kapenaumu uzye mukwelenganya vino mungakweziwa kwiyulu kupela? Awe! Mulasumbwa pansi kuzimo!”
  Yesu anena alondezi yakwe makumi cinimbali na yaili ati, “Wino akamuvwila, akauvwila nene. Lelo wino uwamukana, ala wakana nene. Caleka wino uwankana, ala wakana uwantuma.”
Antu makumi cinimbali na yaili yawela nu luzango yati, “Mwene, mipasi yankota nayo kwene yatuyelanga mwi zina lyako.”
Yesu ayanena ati, “Naweni Ciwa wapona wa nkuwa kufuma mwiyulu. 
 Uvwini! Namupeela amaka akulyata pa nzoka na makalela nu kucimvya maka yonsi yakwe Ciwa mwanisi, nga mutalazanzwa. 
Lelo mutazanga pano mipasi yankota ikumuyela. Muzange pano mazina inu yalembwa mu lupapulo lwa kwiyulu.”
Pa kasita kaka Yesu azanga cuze kupitila mu maka ya Mupasi Wamuzilo, nga avwanga ati, “Tata, Mwene wi yulu ni nsi! Nakutaizya pano watusokolola ku antu atasambilila cino wafisa ku antu yamano na asambilile. Endi Tata, cii acino walondanga kuti cicitike.
  “Tata, wampeela vintu vyonsi. Pasi nanti wenga uwamanya Mwana suka sile Tata. Nupya pasi nanti wenga uwamanya Tata suka sile Mwana, nga na yao yonsi yano Mwana wasola kuti amusokolole kunoyali.”
Lyene aseleukila ku alondezi yakwe, ayanena mu nkama ati, “Alongo antu akalola vintu vino mukulola. 
Namunena vino yakasema nga na ene aingi nao yalondanga kulola vintu vino mukulola, lelo yataviweni, nupya yalondanga ukuuvwa vino mukuuvwa, lelo yatavyuvwile.”
  Lyene umuntu umwi uwali nkonkotela ya Masunde akatuka kuti aezye Yesu. Amuuzya ati, “Kasambilizya, Uzye ncite uli pakuti mpokelele umi wape?”
Yesu nawe amuuzya ati, “Uzye malembelo yakati uli? Uzye ukauvwa uli ndi wawelenga?”
  Nawe aasuka ati, “Uwatemwa Mwene Leza wako nu mwenzo wako onsi, nu umi wako onsi, na mano yako yonsi, na maka yako yonsi. Nupya uwatemwa umuzo ndi vino waitemwa.”
  Lyene Yesu ati, “Waasuka ningo. Avino wacita nga ulaya nu umi.”
Lelo kasambilizya wa Masunde walondanga ukuizifilizya ukuti umololoke. Lyene auzya Yesu ati, “Uzye unji aweni?”
Yesu aasuka ati, “Kwali umuntu uwafumanga ku Yelusalemu ala akutantamukila ku Yeliko. Lyene vipondo vimuzanza, vimuzula, vimuma nga vimusya pipi nu kufwa. 
Kwaula kwenekela simapepo umwi apita mu museo kwene ulya. Lelo lino walola umuntu, amupambata. 
Cali cili conga kwene ku mwina Levi. Lino wafika pa cifulo cici alola umuntu, nga amupambata. 
 Lelo lino Musamaliya umwi uwapitanga mu museo ulya wiza apali umuntu, amulola, nga aya na mizu. 
Amupalamila, amwitulwila amafuta na waini mu vilonda vyakwe, nga amunyepela. Lyene amukwezya pali punda wakwe, amutwala ku ng'anda ya enyi, kuno waile amusunga. 
Pa wanda uwalondelile afumya impiya madenali yaili, apeela kuli kasunga wa ng'anda, amunena ati, ‘Sunga umuntu wii, kufika lino ndawela. Ndakuwezezya zyonsi zino ulasumba kuluta pali zii.’” 
Lyene Yesu auzya nkonkotela ya Masunde ati, “Uzye pali yaa otatu, aweni wino ukwelenganya walolike kwati umuze wa muntu wilya uwazanzilwe ku vipondo?”
Kasambilizya wa Masunde nawe amwaasuka ati, “Awilya uwamuyelile uluse.” Alino Yesu amunena ati, “Pita kacite ivili vimwi.”
  Lino Yesu na alondezi yakwe yacili pa lwendo lwao, aingila mu muzi muno umwanaci uwamwangwa izina lya kuti Mata wamuzengile mu ng'anda yakwe. 
Mata wakweti umwina wakwe kaci izina lyakwe a Maliya, uwatenzi pipi ni ngazo zya Mwene, ala akuuvwa kuli vino wasambilizyanga. 
Lelo Mata wasakamikwe pamulandu wakuvulilwa kwa milimo. Caleka aiiza kuli Yesu amunena ati, “Mwene uzye utasakamile vino kaci wane watansila milimo yonsi ii kuti mbombe sile nenga? Munene aiize angazweko.”
Mwene nawe amwaasuka ati, “Mata! Mata! Wati usakamikwa nu kucuziwa pamulandu wa vintu ivingi. 
Lelo cikulondekwa sile cili conga. Maliya watasolola icintu campomvu, nupya citalapokwa kunoli.”
Yesu wapepanga mu cifulo cimwi. Lino wamala, wenga uwamu alondezi yakwe amunena ati, “Mwene, tusambilizye kupepa, ndi vino Yoane Kawatizya wasambilizye alondezi yakwe.”
Lyene Yesu ayanena ati, “Lino mukupepa, mwati,
Utupeele cila wanda ivyakulya vitu vya manda pe.
Utwelele maifyo itu,
Yesu auzya alondezi yakwe ati, “Uzye aweni uwa munomuli angaya ku ng'anda yakwe cuza wakwe usiku nu kumunena ati, ‘Cuza wane nkongwesye mikate itatu. 
Pano cuza wane wataiza pane, ali pa lwendo, nga ntakweti cakulya ca kumupeela.’ 
Lyene cuza wako ali mu ng'anda aasuke ati, ‘Utanganola! Cisasa cati ciyalwa, nupya nemo pamwi na ana yane tuizi. Ntange nkatuke kuti nkupele mukate.’ 
Namunena ukuti nanti atangakatuke nu kumupeela cili consi pano wene acuza wakwe, lelo pamulandu wa muzonda wakwe wene angakatuka kuti amupeele consi cino akulonda.
“Caleka namunena nati, lengini nga mumapelwa, londini nga mumazana, konkonsyini nga mumayulilwa. 
Pano wensi akalenga akapelwa, na wino akalonda akazana, nga na wino akakonkonsya akayulilwa. 
Uzye umwi muli mwe yaisi mwana ndi wamulenga inswi angamupeela inzoka? 
Nanti uzye ungamupeela ikalela lino wakulenga iyai? 
Mwe yaipe mwamanya kupeela vintu visuma ku yana yinu. Uzye So uwa mwiyulu atalalusya kupeela Mupasi Wamuzilo kuli yao akamulenga?”
Yesu wafumyanga mupasi wankota uwacisile umonsi umwi uciulu. Lino mupasi wankota wafumile, ciulu atandika ukuvwanga. Amaumba ya antu yazunguka cuze. 
 Lelo yamwi munoyali yavwanga yati, “A Belezebu, mwanangwa wa mipasi yankota, uwamupeela maka yakufumizya mipasi yankota.”
  Yamwi yalondanga kwezya Yesu. Caleka yamuzya ukuti acite cilangililo ca cinjelengwe kunoyali icakusininkizya ukuti wene watumwa na Leza. 
Lelo Yesu lino wamanya vino yakwelenganya, ayanena ati, “Antu amu wene uli onsi ndi yakatukilana aisikulu nu kuilwisya lyene uwene uwo ulawa, na amu ng'anda ndi yakatukilana aisikulu yene yalapaatukana. 
Uwene wakwe Ciwa ndi waipaatula uwisikulu, uzye ungakoma uli? Nalanda vii pano mukati Belezebu uwampela maka akufumizya mipasi yankota. 
Ndi nkafumya mipasi yankota mu maka yakwe Belezebu, uzye antu inu yakaifumya mu maka yakwe weni? Caleka antu inu kwene yalamupingula ukuti mwaponga. 
Lelo ndi nkafumya mipasi yankota mu maka yakwe Leza, ale lyene Uwene wakwe Leza wati wiza panomuli.
“Lino umuntu wa maka waipangasya ivyanzo nu kucingilila ng'anda yakwe, vintu vyakwe vyonsi vilacingililwa ningo. 
Lelo lino wino amulusile maka wiza wamuzanza nu kumucimvya, wene alapoka ivyanzo vyonsi kwene vino mwine wataila, nu kwankanya vino wapokolola.
  “Wino aakumpazya ala asi nani, na wensi wino asingazwa kukolonganika ala akusalanganya.
“Lino mupasi wankota wafuma mu muntu, ukapitana mu lwanga ala ukulonda cifulo apa kupuza. Lelo ndi utazanyile pamwi, lyene ukati, ‘Namaswilila ku ng'anda yane ino nafumilemo.’ 
Lino waswilila, iuzana ing'anda ipyele ningo na vyonsi iviseziwa. 
Lyene iufuma iuya uleta mipasi yuze cinimbali iipisye ukuuluta, nga iiza ikalamo. Lyene miyele ya muntu wiyo, iipisya kuluta vino yali pa kutandika.”
Lino Yesu acili akuvwanga vintu vii, umwanaci umwi mwi umba asanzika izwi lyakwe ati, “Walongo umwanaci uwakuvile, wino wewe onsileko.”
Lelo Yesu amunena ati, “Alongo ayao akauvwa mazwi yakwe Leza nu kuyayela.”
  Lyene lino maumba yakongana kunoli, atandika kuvwanga ati, “Antu amu mukulo uu aipe! Yakalonda cilangililo ca cinjelengwe. Lelo kusi cilangililo ca cinjelengwe icilapelwa kunoyali, suka sile cilangililo cakwe Yona. 
 Ndi vino Yona wali cilangililo ca cinjelengwe ku antu aku Ninive, vivyo kwene nu Mwana wa Muntu alaya cilangililo ca cinjelengwe ku antu amu mukulo uu. 
 Pa wanda wa upinguzi namwene uwaku kaeya alimilila pamwi na antu amu mukulo uu nu kuyasinila, pano wapisile mpanga itali cuze kuya ku mwene Solomoni ku kuvwa mazwi ya mano kunoli. Lola umwi mukulu kuluta Solomoni ali pano. 
Pa wanda wa upinguzi, antu amu Ninive yalimilila pamwi na antu amu mukulo uu nu kuyasinila, pano yene yazenzwike lino Yona wakosozile kunoyali. Lola, umwi mukulu kuluta Yona ali pano.
  “Kusi umwi akakozya ilampi nu kuliika mu ncende ifisame, nanti kulitupika mu nyungu. Lelo akaliika pa sanzame, pakuti antu akwingila mu ng'anda yalole luswepo. 
Amanso inu yakoline wi lampi lya kukozezya mwili. Lino manso inu yali ningo, mili inu nayo kwene imazulamo luswepo. Lelo lino manso inu yasi ningo, mili inu ilazulamo mfinzi. 
Caleka cenjelini, kuti luswepo luli munomuli lutasenuka luye mfinzi. 
Mili inu yonsi ndi izilemo luswepo, ukwaula kuti cilundwa cimwi ciye mu mfinzi, Lyene cila cilundwa cilayengesa, wakwe vino ilampi likayengesa panomuli.”
Lino Yesu wamala ukuvwanga, Mufaliseo umwi amwama ku cakulya. Caleka aingila mu ng'anda alya pamwi nawe. 
Mufaliseo azunguka pa kulola vino Yesu akulya ukwaula kufulala ku minwe kulingana nu lutambi. 
Lyene Mwene amunena ati, “Mwe Afaliseo mukafula ingako ni mbale kunzi, lelo mu myenzo inu mwazula ukakasi ni nkota. 
Viwelewele mwe! Uzye asi a Leza uwaumvile kunzi nu mukasi kwene? 
Lelo pelini vino vili mu mbale ku apina, alino myenzo inu imasanguluka.
  “Kalanda kunomuli mwe Afaliseo! Mukapela kuli Leza cikumi ca pa vilimwa vyonsi ivikanunkizya vyakulya. Vili wakwe kanyenze ni vinzali nga navyuze vilimwa vyamu miyanda. Lelo mwatazyela cumi nu kutemwa kwakwe Leza. Mulinzile mwacita vii vyonsi, kwaula kutazyela vimwi.
“Kalanda kunomuli mwe Afaliseo! Mwatemwa ivilimba vya ucindami mu mang'anda ya mapepo nu kulamukwa nu mucinzi mu masokoni. 
Kalanda kunomuli! Mwakolana na malindi asi ni vimanyililo yano antu yakapita papela kwaula kumanya.”
Wenga uwamu nkonkotela zya Masunde amwaasuka ati, “Kasambilizya, lino ukuvwanga vii naswe kwene ala ukututuka.”
Yesu amunena ati, “Kalanda kuno muli namwe kwene yakasambilizya ya Masunde! Mukatwika antu visendo vinyomesye nupya vitale ukusenda. Lelo mwemo mutangakatusya nanti umunwe kuti muyazwe kusenda visendo vivyo vya masunde inu. 
Kalanda kunomuli! Mukakuulila yakasema vipilala vya pa malindi. Yakasema yaa ayano vikolwe vinu vyakomile. 
Mwemwe yakambone, nupya mwasininkizya vino vikolwe vinu vyacisile, pano vyakomile yakasema. Lyene namwe muyakuulila vipilala vya pa malindi. 
Pamulandu uu, Leza mu mano yakwe wavwanzile ati, ‘Ndayatumila yakasema na atumwa. Na munoyali yamwi yalayakoma na yamwi nao yalayazunya.’ 
Caleka antu amu mukulo uu yalapeelwa cilanduzi pamulandu wa kukoma yakasema yonsi kufuma ku uumbo wa nsi. 
 Kutandikila pa kukomwa kwakwe Abeli kufika na pa kukomwa kwakwe Zakaliya, wino wakomilwe mu Ng'anda ikulu yakwe Leza pakasi ka kavuwa ni cifulo camuzilo. Endi, namunena, vino mukulo uu ulapelwa cilanduzi.
“Kalanda kunomuli mwe nkonkotela zya Masunde. Mwasunga imfungulo ino ikayula ku kumanya vya pali Leza. Mwemo mweisikulu mwaposiwa ukwingilamo, nga mukalesya yano akwezya ukwingilamo.”
Lino Yesu wafumile pa ncende iilya, yakasambilizya ya Masunde na Afaliseo yatandika kumusokela nu kumuuzya amauzyo aingi, 
pakuti yamuteye mu mivwangile yakwe.
  Lino antu mazimbi na mazimbi yakongana pali pamwi, cakuti yalyatana, Yesu anena alondezi yakwe ati, “Cenjelini nu kutaluka ku citutumusi ca Afaliseo, kuli kuti usomvi wao. 
 Kusi cimwi icafisama icitalasokololwa paswe, nanti cimwi cino icafiswa icitalaumbulwa. 
Caleka consi cino mulavwanga mu mfinzi, ciluvwika paswe, na consi cino mulatotoza antu mu nkama mu muputule, ciluvwika mu misolo.
“Namunena, yacuza yane, mutaoopa yano akakoma umwili, lelo pacisila kusi na cuze cino yangacita. 
Nkamunene uwakoopa. Oopini Leza, wino pacisila ca kukoma wakwata maka akusumba mu Gehena. Mutaile cino namunena, moopini wiyo kwene.
“Uzye utunyi tusano tusikalwa pa makowili yaili? Lelo pasi akunyi nanti konga kano Leza wilila. 
Ni nyele zyaku mitwe inu nazyo kwene wazipenda zyonsi. Caleka mutoopa, pano mwemwe yamutengo kuluta utunyi utwingi.
“Cumi, namunena vino wino wensi walanda paswe ukuti uwakwane, Mwana wa Muntu nawe alacita cili conga panoli pa manso ya angeli yakwe Leza. 
Lelo wino wensi uwankana pa manso ya antu, nu Mwana wa Muntu kwene alamukana pa manso ya angeli yakwe Leza ukuti atamumanyile.
  “Wensi wino alavwanga izwi liipe pa Mwana wa Muntu Leza alamwelela, lelo wino wensi alavwanga mazwi ya misuli pali Mupasi Wamuzilo wene Leza atalamwelela.
  “Lino mwemo yamuleta ku mang'anda ya mapepo nu ku yalasi, nga na kuli yakateeka, mutakasakamale pali vino mungaipokolola nanti pali vino mulavwanga. 
Pano Mupasi Wamuzilo alamumanyisya pa nsita ilya pali vino muli nu kuvwanga.”
Muntu umwi uwa mwi umba avwanga kuli Yesu ati, “Kasambilizya, nena mwina wane angankanyeko ivyuma vino tata watusilile.”
Yesu nawe aasuka ati, “Muntu we, aweni wampeela maka akupingula nanti kwankanya ivyuma panomuli mweili?” 
Lyene watwalilile kuvwanga kuli onsi ati, “Mucenjele nu kuicingilila ku lwiswa lonsi. Pano umi wa muntu utaya mu wingi wa vintu vino wakwata, usi mulandu nanti angaya ni vyuma vingi.”
Lyene Yesu ayanena mulumbe uu ati, “Kwali calo ca mukama umwi icamezyanga ivyakulya ivingi. 
Lyene mukama atandika kuivwanzya mu mwenzo wakwe ati, ‘Ntakweti incende mwakusezya ivyakulya vyane. Uzye namacita uli?’ 
Alino aivwanzya ati, ‘Ndacita cii, ndomolola inkoma zyane zyonsi nu kukuula zyuze zikulu, muno ndiika ivyakulya vyane ni vyuma vyane vyonsi.’ 
Alino ndainena nemwisikulu nti, ‘Nene musyuke! Nakwata vintu vyonsi vino nalondanga pa myaka iingi. Kanapuza, nalya, namwa, nu kuzanga.’ 
Lelo Leza amunena ati, ‘We ciwelewele we! Usiku kwene uu umi wako nkuulonda. Uzye lyene aweni alatola vintu vyonsi vino waisungila?’” 
Yesu amalilila kuvwanga ati, “Vii, avino cilaya na kuli wino wensi akaitulikila ivyuma umwisikulu, lelo asi mukama pa manso yakwe Leza.”
Lyene Yesu anena alondezi yakwe ati, “Caleka namunena ukuti mutasakamala pali vino mumalya pakuti muye nu umi, nanti pa vizwalo vyakuzwika imili inu. 
Umi ulusile ivyakulya, nu mwili ulusile vizwalo. 
Lolini yamwankole! Yene yasyakomela imbezu nanti kuzombola. Yene yatakwata incende nanti inkoma mwakusezya vilyo. Leza akayalisya! Lelo mwemo muyalusile kutali. 
Uzye aweni uwa munomuli, pa kusakamikwa kwakwe, angalundako wanda ku umi wakwe? 
Ndi mutangacita nanti akantu kanono wakwe kako, pacani cino mungasakamikwa pa vintu vyuze?
  “Lolini vino maluwa yakakula. Yene yasyaomba nanti kupikula vizwalo. Lelo namunena vino mwene Solomoni, mukuyemba kwa kuzwala kwakwe konsi, wene atafisile nanti kukuyemba kwi luwa lyonga wakwe yaa. 
Leza akazwika isote lyamu mpanga, ililipo ilelo na mutondo lisontekwa umoto. Uzye wene atalalusya kuzwika mwemwe, mwe ya utailo unono?
“Acino mutasakamala nanti ukwaziwa pali vino mumalya nanti kumwa. 
Pano antu atataila Leza alio yakasakamala pa vintu vii vyonsi. So wamanya vino mukalonda vintu vii. 
Mu cifulo cakwe vii, inkolelo mutale mulonde Uwene wakwe Leza, nga nawe alamupeela vintu vii vyonsi.
“Mutoopa, mwe ufyo unono wa mfwele, pano So camuzanzya kuti amupeele Uwene wakwe. 
Kazyini vyonsi vino mukweti, mupele impiya ku apina. Ilondelini vikwama visyapunguka. Nu kusunga vyuma vinu mwiyulu muno vitalatala vipunguke, pano aiivi yatangafikako nu kwiya, nu wonyi nao utangalya vyuma vivyo. 
Pano ukuli vyuma vinu ukuli ni myenzo inu kwene.
  “Pimpini kuomba nu kuleka inyali zinu zitwalilile ukwaka. 
 Nupya mukolane wa yaomvi akalolela mwene wao kuwela kufuma ku cimulo ca winga, pakuti yangamuyulila mulyango lilyo kwene lino wafika nu kukonkonsya. 
Alongo aomvi yano mwene wao alazana yakupempula pa kwiza kwakwe! Namunena vino, wene alazula mwingila wakwe, nu kuyalenga kuti ikale pansi, nga ayapeele ivyakulya. 
Alongo ayao yano alazana aiteyanye, nanti angala angiza usiku pakasi, nanti pa macaca! 
 Nupya manyini ukuti mwine ng'anda ndi amanyile insita ino aivi yakwiza, atangaleka yatame ing'anda yakwe. 
Namwe kwene mulinzile kuiteyanya, pano Mwana wa Muntu aliza pa nsita ino mutenekile.”
Petulo amuuzya ati, “Mwene, uzye mulumbe uu uli pali sweswe, nanti uli pali onsi?”
Mwene nawe amwaasuka ati, “Uzye lyene, muomvi mutailwe nu wamano aweni? Awiyo wino mwene alamucita kangalila, uwakulolela ing'anda nu kupeela aomvi yauze vyakulya vyao pa nsita ilinge. 
Walongo umuomvi wiyo wino mwene wakwe alazana akucita wakwe vii lino aliza. 
Cumi, namunena vino mwene alamucita kangalila wa vintu vyonsi vino akweti. 
Lelo muomvi wiyo ndi alelenganya mu mwenzo wakwe ati, ‘Mwene wane walengela kwiza,’ lyene atandika kuuma aomvi yauze aonsi na anaci, aalya nu kumwa nu kukoleka, 
lyene mwene wiyo aliza pa wanda uno asikwenekela, na pa kasita kano atamanyile. Wene alamuvunuka cuze, nupya alamusumbila ukunzi ku antu atataila.
“Muomvi wino uwamanyile vino mwene wakwe akasi, lelo ataiteinye nanti kucita kulonda kwakwe, wene alumwa vikoti vingi. 
Lelo wino atamanyile vino mwene wakwe akasi, ndi waomba milimo ingamulenga kuvunukwa, wene alumwa vikoti vinono. Pano kuli wino wapelwa vingi, ni vingi vilalondwa kufuma kunoli. Na kuli wino yaseekela vingi, ni vingi kuluta vilalondwa kufuma kunoli.
“Niiza aasya umoto mu nsi. Endi, cange ciye ale umoto watandika mpiti ukwaka! 
 Lelo indi nu kucula cuze, nupya mwenzo wane ulikala kufika lino vilacitika. 
Uzye mukwelenganya vino niiza ku kuleta mutende muno nsi? Awe! Usi mutende lelo ukupusana. 
Pano kufuma ndakai yasano amu ng'anda yalapusana, yatatu yalakatukila yaili na yaili nao yalakatukila yatatu. 
 Umwana umonsi alapusana na isi, isi nawe alapusana nu mwana. Umwana kaci alapusana na nyina, nyina nawe alapusana nu mwana kaci. Nyinavyala alapusana nu muci wa mwana, muci wa mwana nawe alapusana na nyinavyala.”
Lyene anena antu ati, “Lino mukalola ikumbi lyafutika ku uwondaka, lilyo kwene mukati, ‘Imvula imatonya,’ nu kutonya ikatonya. 
Lino muvwa muza ukupunga kufuma ku kaeya mukati, ‘Ilelo kumakaya,’ nu kukaya ikukaya. 
Mwe asomvi mwe! Mukalola milolekele ya pansi ni yulu alino mukalanda vino umuza ulaya. Lelo pacani mutamanyile kulola nu kwilula vya pa kasita ka ndakai?
“Uzye pacani mwemo musisolola kucita cisuma? 
Pano lino mukuya ku kuvwangilwa milandu nu muzo, cingazipa kuti mulanzyanye na similandu muzo lino mucili mu nzila. Pano lino amakutwala kuli kapingula wa milandu, kapingula alaya akakupeele ku musilika. Musilika nawe alakuyalila mu ng'anda yaminyololo. 
Nkukunena vino utalafumamo, suka lino wamala kulipa kalikowili kakusyalikizya.”
Pa kasita kaka kwali antu anenyile Yesu pamulandu na ina Galile yano Pilato wakomile lino yapelanga impolelwa kuli Leza. 
Yesu ayauzya ati, “Pamulandu uno aina Galile yalya yakomilwe mu musango ulya, uzye mukwelenganya vino yene yali akaifya kuluta aina Galile yauze onsi? 
Namunena nati, awe. Lelo ndi mutangazenzuka, mwensi kwene mulalowa wakwe vino yalovile. 
Nanti antu yaya ikumi na cinani, yano akomilwe lino ulupungu lwa mu Siloamu lwayaponile, uzye mukwelenganya vino yali akaifya kuluta antu yauze yonsi amu Yelusalemu? 
Namunena nati, awe. Lelo ndi mutangazenzuka, mwensi kwene mulalowa wakwe vino yalovile.”
Lyene Yesu ayanena mulumbe ati, “Kwali umuntu uwakweti calo ca matingi muno mwali musamvu uwakulanga. Lyene waile ku kulonda masamvu ku musamvu, lelo atazanyileko nanti lyonga. 
Caleka wanenyile muomvi uwamu calo ati, ‘Uvwa! Pa myaka itatu nkaiza mu kulonda masamvu ku muti uu, lelo nsizanako nanti lyonga. Ukome upone pansi! Uzye pacani cino wene ungafumwila musili mu calo?’ 
Lelo muomvi aasuka ati, ‘Mwene leka uye, tuulolele pa mwaka onga sile. Nemo ndaulimilila mwisika nu kwikamo muvundo. 
Lyene ndi waca waseeka masamvu mu mwaka ukwiza, cilazipa. Lelo ndi waca utaseesile, lyene ulakomwa.’”
Pa Sabata Yesu wasambilizyanga mu ng'anda imwi ya mapepo. 
Mwali umwanaci uwali nu mupasi wankota uno wamucisile cilema pa myaka ikumi na cinani. Wakongozanga nupya atololokanga. 
Lino Yesu wamulola, amwama, amunena ati, “Mwanaci we, wakululwa ku ndwala yako.” 
Alino Yesu amwikapo makasa yakwe, nga lilyo kwene mwanaci aololoka alumbanya Leza.
  Intunguluzi yamu ng'anda ya mapepo ikalipa pano Yesu wapozya umuntu pa Sabata. Caleka ivwanga ku antu iti, “Kwaya manda mutanda yano tungaombamo. Caleka mwaiza mu manda yaa mukupoziwa, lelo mutaiza pa Sabata!”
Lyene Mwene nawe amunena ati, “Yasomvi mwe! Uzye wenga muli mwemwe asyasapula masae nanti punda wakwe kufuma mu luwa nu kumupeela manzi pa Sabata? 
Ngu mwanaci wii uwamu luko lwakwe Abulaamu, wino Ciwa wanyepa mu uzya pa myaka ikumi na cinani, uzye wene atangapoziwe pa Sabata?” 
Lino walanda vii, anisi yakwe yaya ni nsonyi, lelo antu yonsi ala yakuzanga pa vintu vyonsi vyakuzunguka vino wacitanga.
Lyene Yesu auzya ati, “Uzye Uwene wakwe Leza ukoline na cani? Uzye ningaukolanya ku cani? 
Ukoline wa lumbezu lwakwe musunta, luno umuntu watile mu calo cakwe. Lyene lino lwamela luya musunta, nga akula aya umuti, ni vyunyi viluka vinsanzo mu misambo ya cisao cauko.”
Nupya kwene auzya ati, “Uzye Uwene wakwe Leza ningaukolanya kuli cani? 
Ukoline wa citutumusi cino umwanaci watozile atikanya nu usu wa ngano uwingi kufika lino umunya watutumuka.”
Lyene Yesu apita mu misumba nu mu mizi, ala akusambilizya lino ali pa lwendo lwaku Yelusalemu. 
Umwi amuuzya ati, “Mwene, Uzye antu alatuulwa anono sile?”
“Lwisini kwingilila pa mulyango ufyenkane. Pano namunena vino antu aingi yalalonda kwingila, lelo yalaposiwa. 
Mwine wa ng'anda alakatuka nu kuyali cisasa. Lyene mulimilila panzi nu kutandika kukonkonsya ku cisasa nu kuti, ‘Mwene, tuyulileko!’ Nawe alaasuka ati, ‘Ntamanyile kuno mufumile.’ 
Lyene mulamunena muti, ‘Twalyanga nu kumwa pamwi nawe. Wasambilizyanga mu misumba itu.’ 
 Lelo nawe alaasuka ati, ‘Ntamanyile kuno mufumile. Fumini pano, mwe yakacita ya viipe.’ 
 Lyene kulaya kulila nu kulumanya incecete lino mulalola Abulaamu, Isaki, na Yakobo, na yakasema yonsi mu Wene wakwe Leza, lino mwemo mulasumbwa kunzi! 
 Antu yalafuma ku ufumondaka nu ku uwondaka, ku katutu nu ku kaeya, nu kwikala pa cimulo mu Wene wakwe Leza. 
 Acisila yalaya ankolelo, na yao ali ankolelo ndakai yalaya acisila.”
Pa kasita kaka yamwi amu Afaliseo iiza kuli Yesu yamunena yati, “Fuma kuno pitanga, pano Helodi akulonda kukukoma.”
Yesu nawe ayanena ati, “Pitini mukanene nkusa wiyo muti, ‘Nkufumya mipasi yankota nu kupozya alwale ilelo na mutondo na pa wanda walenga yatatu ndamalila kuomba.’ 
Lelo uwilelo na mutondo, nu wanda walondelela, ndinzile ntwalilile nu ulendo wane. Pano citaine kuti kasema akomwe kuze suka mu Yelusalemu.
“Mwe antu amu Yelusalemu, Yelusalemu! Mwakoma yakasema nu kutama na mawe inkombe zino Leza watuma kunomuli. Amaila yanga yano nalondanga kumufukatila, wakwe vino nyinankoko akafukatila ana mu maapa yakwe, lelo mutanzumilizya! 
 Acino Ng'anda inu ikulu yakwe Leza ilasyala citotela. Cumi namunena vino mutalandola, kufika pa nsita ino mulavwanga muti, ‘Walongo awiyo akwiza mwi zina lya Mwene.’”
Pa Sabata limwi, lino Yesu waile ku kulya cakulya ku ng'anda ya Mufaliseo wino uwali intunguluzi, antu yauze yamucevya. 
Muntu umwi uwavimvile maulu na makasa wali pa nkolelo yakwe Yesu. 
Lyene Yesu auzya inkonkotela zya Masunde na Afaliseo ati, “Uzye Masunde itu yatuzumilizya ukupozya pa Sabata nanti foo?”
Lelo yene yataswike. Lyene Yesu alemelela umuntu amupozya, nga amuleka apita. 
 Alino ayanena ati, “Uzye aweni munomuli akweti umwana umonsi nanti a masae, wino ndi waponile mu ciwina pa Sabata, atangamufumye lilyo kwene?”
Lelo yaposiwe ukwasuka.
Lyene lino Yesu walola vino yano amilwe yakusolola vilimba vya ucindami, ayumila mulumbe ati, 
 “Lino umwi wakwama ku cimulo ca winga, utikala pa cilimba ca ucindami. Pano limwi umwi mucindame kukuluta ale nawe wataamwa. 
Lyene umuntu amwamile mweili angiza nu kukunena ati, ‘Leka wi aliwe aikale pa cilimba cii.’ Lyene wemo ulaya ni nsonyi pa kukufumyapo nu kwikala pa cilimba cisulwe. 
Lelo, lino yakwama, kikale pa cilimba cisulwe, pakuti lino wiyo akwamile amaiza kunuli, akunene ati, ‘Iza kuno cuza wane, ndu wikale pa cilimba cii ca ucindami.’ Alino ulacindikwa pa manso yakwe yao onsi yano ulikala nao pa cimulo. 
 Pano wensi akaikuzya wene alacefiwa, na wino wensi waicefya wene alakuziwa.”
Lyene Yesu anena wino uwamwamile ati, “Lino ukupeela vyakulya vya nsita ya musanya nanti mulalilo, utaama yacuza yako nanti aina yako nanti akazi kako nanti ainipamba akama. Pano nao kwene yalakwama, nga mu musango ndi uu ulalipilwa pali cino wacisile. 
Lelo ndi wacita cimulo, ama apina, yakasinta, vilema, ni mpafu, 
Lyene ulapolelelwa, pano yasi na maka akuti yakakuwezezye. Leza alakuwezezya pa wanda uno alalenga antu aololoke yazyukuke kufuma ku afwe.”
Lino wenga uwa muli yao atenzi pamwi nawe pa kulya uvwile cii, anena Yesu ati, “Walongo a wiyo alimulwa mu Wene wakwe Leza!”
Yesu auma mulumbe kunoli ati, “Pa nsita imwi umuntu wateinye cimulo nga aama antu aingi. 
Lino nsita yafisile iya cimulo, atuma muomvi ku kunena amilwe ati, ‘Izini, pano vyonsi viteyanye.’ 
Lelo onsi, cila muntu nu muze yatandika kulenga uwelelo. Uwankolelo wanenyile muomvi ati, ‘Nati nkala icalo, nupya ndinzile nje nkacilole. Napapata unjelele ntangiza,’ 
Muze nawe ati, ‘Nati nkala yamasae ikumi, lyene naya ku kuyezya. Napapata unjelele ntangiza.’ 
Umuze nawe ati, ‘Natimfumalila, caleka ntangiza.’
“Alino muomvi waswililemo aya anena mwene wakwe vii vyonsi. Lyene mwine wa ng'anda asoka, nga anena muomvi wakwe ati, ‘Pitisya yanga mu miseo nu mu masansa amu musumba, ukalete kuno apina, yakasinta, impafu, ni vilema.’ 
Muomvi amunena ati, ‘Mwene ilamulo lyako lyati lilondelwa, lelo incende iciliko.’ 
Mwene nawe anena muomvi ati, ‘Pita mu miseo nu umu nzila zyamu mitengo nu kukuulizya antu kuti iize, pa kuti ng'anda yane izule. 
Nakunena vino pasi nanti wenga uwa muli yano amilwe alalya cimulo!’”
Lyene maumba akulu cuze yapitanga pamwi na Yesu, nga nawe aseleuka ayanena ati, 
 “Wensi angiza kunondi atangaya mulondezi wane suka ndi wantemwa kuluta vino watemwa isi na nyina, nu muci na ana yakwe, aina aonsi, na yakaci yakwe, na vino watemwa umi wakwe kwene. 
 Wino wensi asisenda ulupanda lwakwe nu kundondela, wene atangaya mulondezi wane.
“Uzye aweni uwa munomuli nga kulonda kukuula ulupungu, asyatala aikala pansi nu kupendulula impiya zino angasumbapo, kuti alole ndi akweti zingi zyakumalila mulimo? 
Pasi pano ndi wakuula mufula, nga nu kuposiwa kumalila kukuula, lyene yonsi akulola yalamuseka yati, 
‘Umuntu wii, watandike kukuula lelo waposiwa kumalila mulimo.’
“Nanti ndu mwene wafuma na antu mazimbi ikumi ku kuya lwisya mwene muze wino akwiza na antu mazimbi makumi yaili ku kumulwisya, uzye nkolelo atangaikale pansi nu kulola ndi ali na maka akuyalwisya mwene muze? 
Ndi atakweti maka, alatuma inkombe ku kukomanya mwene muze, kukumuzya kuti kuye mutende lino mwene acili kutali. 
Mu musango uli onga, namunena vino pasi umwi uwa munomuli angaya mulondezi wane, suka wasya vyonsi vino akweti.”
“Umusilya uusuma, lelo ndi wazunduka, uzye nupya ungaukalifya na cani? 
Utangazipila musili nanti muvundo. Wene ulasumbwa. Ali na matwi yakuuvwa, auvwe!”
  Lyene yakasonkesya na yakaifya iiza ku kuvwa kuli Yesu. 
Afaliseo na yakasambilizya ya Masunde yatandika kuilizyanya yati, “Umuntu wii akazengela yakaifya nu kulya nayo!” 
Caleka Yesu ayanena mulumbe uu ati,
“Umwi uwa munomuli ndi wali ni mfwele mwanda, nga waponzya yonga uzye akacita uli? Akasya zyonsi makumi fundimbali na fundimbali, apita kukulonda yonga iyati ponga suka aiizane. 
Lino waizana, akaya ni nsansa cuze cakuti aitoola aika na pa ciye, 
nu kuisenda ku ng'anda ukwakwe. Lyene aama yacuza yakwe na ainipamba pali pamwi, ayanena ati, ‘Zangini pamwi nani, pano nati nzana mfwele yane iyaponzile.’ 
Mu musango uli onga, namunena vino, kulaya insansa zingi mwiyulu pali kaifya wenga uwazenzuka kuluta antu makumi fundimbali na fundimbali acindame yano yakaelenganya ukuti citakulondekwa kuti yazenzuke.
“Nanti mwanaci umwi ndi wali ni mpiya ikumi lelo waponzya longa, uzye akacita uli? Uzye atangakozye lukozyo, apyele ng'anda yakwe, nu kulonda monsi kwene, suka aluzane? 
Lyene lino waluzana, aama ainipamba na yacuza yakwe pali pamwi, ayanena ati, ‘Zangini pamwi nani, pano nati nzana lupiya luno lwaponzile.’ 
Namunena vino mu musango uli onga, angeli yakwe Leza yakazanga pali kaifya wenga uwazenzuka.”
Nupya Yesu ayanena ati, “Kwali umuntu uwakweti ana aonsi yaili. 
Umuto anena isi ati, ‘Tata, ngankanye vya upyanyi vya pa vyuma vyako.’ Caleka umuntu aankanya vyuma vyakwe pakasi ka ana yonsi oili. 
Apacisila ca manda yanono, umuto wakazizye vyuma vyakwe, asenda impiya apita ku mpanga ya kutali, kuko kuno waile asumba vyuma vyakwe vyonsi mu uwelewele wakwe. 
Pacisila ca kusumba vyonsi vino wakweti, kwaponyile cipowe cikulu mu mpanga ilya. Nawe atakweti nanti cimwi. 
Caleka waile aingila incito ku mukama umwi uwamu mpanga ilya, nawe amutuma ku kucema yakapoli. 
Lyene akumbukila kulyako vinkapala vino yakapoli yakulya, pano patali nanti umwi uwa kumupeela cakulya. 
Lyene lino amano yamuzana aelenganya mu mano yakwe ati, ‘Aomvi yakwe tata yonsi yakalya yakwikuta na vimwi vikasyala, lelo nemo kuno namafwa kunzala! 
Namakatuka mpite kuli tata inkamunene inti, Tata, niifya kuli Leza uwa mwiyulu na kunuli. 
Ntaine ukwamwa umwana wako nupya, uncite wakwe wenga uwa pa yaomvi yako.’ 
Caleka akatuka aya kuli isi.
Umwana nawe amunena ati, ‘Tata, Niifya kuli Leza uwa mwiyulu na kunuli. Ntaine ukwamwa umwana wako nupya.’ 
Lelo isi aama aomvi yakwe ati, ‘Pitisyini, letini zuwa umwingila usuma kuluta pali yonsi mumuzwike. Mumuzwike ni mbalaminwe ku munwe ni ndyatu ku ngazo zyakwe. 
Lyene kaletini kacipambasi akiine mukakome, muleke tucite cimulo tuzange! 
Pano umwanane wii wafwile, lelo nupya ali nu umi. Waponzile, lelo ndakai watalondoka.’ Lyene yatandika kuzanga.
“Silenzi wene wali ku vyalo. Lyene pa kuwela, lino wapalamila ku ng'anda, auvwa yakwimba nu kucina. 
Alino aama wenga uwamu yaomvi amuuzya ati, ‘Uzye icani cikucitika?’ 
Muomvi amunena ati, ‘Umunyonko watawela. Na so watamukomela kacipambasi akiine, pano watamupokelela ulumi, nupya ali ningo.’ 
Silenzi asoka cakuti akana nu kwingila mu ng'anda. Caleka isi afuma, amupapata kuti aingile. 
Lelo wene anena isi ati, ‘Lola! Myaka yonsi ii nkakuombela wa muzya, nupya ntatala nkana kuyela masunde yako. Lelo utatala wampeela nanti kambuzi ka maka kuti ncite cimulo, pakuti tuzange na yacuza yane. 
Lelo umwana wako wii wasumba vyuma vyako vyonsi muli yacizelele, na lino watawela pa mulyango, wemo wamukomela kacipambasi akiine!’ 
Isi nawe amunena ati, ‘Mwanane, Wemo waya nani manda pe, na vyonsi vino nkweti ivyakwako. 
Cati cizipa kuti tuzevye nu kuzanga, pano munyonko wafwile, lelo nupya ali nu umi. Waponzile, lelo ndakai watalondoka.’”
Yesu anena alondezi yakwe ati, “Kwali umuntu mukama uwakweti kangalila wino wapilwe mulandu wakonona vyuma vyakwe. 
Caleka aama kangalila amunena ati, ‘Icani cii, cino nkuuvwa pali wewe? Leta tuvwe ndole vyalembwa pamulandu wa wangalizi wako, pano nupya utangaya kangalila.’ 
Kangalila nawe aivwanzya umwisikulu ati, ‘Mwene wane amanzinga pa ncito yane. Uzye namacita uli? Ntakoma ku kulima, nupya nakwata ni nsonyi zyakulenga. 
Endi, namanya vino ndacita lino yalanzinga pa ncito, pakuti antu yace yampokelele.’
“Caleka aama kunoli wenga pa antu yonsi yano ali ni nkongole ku mwene wakwe. Auzya wankolelo ati, ‘Uzye uli ni nkongole zinga ku mwene wane?’ 
Nawe amunena ati, ‘Mafuta kulingana manye yalita makumi yatatu na cinimbali.’ Kangalila amunena ati, ‘Tola apalembwa nkongole zyako, ikala pansi zuwa ulembepo makumi yasano.’ 
Lyene auzya wakwe ciili ati, ‘Uzye nawe wakongola zinga?’ Nawe amunena ati, ‘Masaaka ya ngano myanda itatu na makumi yasano.’ Kangalila amunena ati, ‘Tola apalembwa nkongole zyako, ulembepo masaaka ya ngano myanda iili na makumi cinani.’
“Lyene mwene alumbanya kangalila uwali incenjezi pamulandu wakucenjela kwakwe, pano antu alondela vyamu nsi ii, amisango ili yonga, yacenjela kuluta antu yano yakapita mu luswepo lwakwe Leza.”
Caleka namunena ukuti muomvye vyuma vya ucenjezi mu kwandana ucuza, pakuti lino vyuma vyasila yakamupokelele mu ng'anda yape.
Wino ali uwakutailwa mu vintu vinono alaya uwakutailwa nu mu vintu vingi. Wino asi uwakutailwa mu vintu vinono atalaya uwakutailwa nu mu vintu vingi kwene. 
Lyene ndi usi uwakutailwa mu kusunga kwa vyuma vya ucenjezi, ungaya uwakutailwa uli mu kusunga kwa vyuma vya cumi? 
Nanti ndi utali uwakutailwa pa cintu cisi cako, uzye aweni angakupeela cintu cako?
  “Pasi muomvi angaombela aene yaili. Pano angapata wenga nu kutemwa umuze, nupya angayela wenga nu kusula umuze. Mutangaombela Leza nga ni vyuma.”
Lyene Afaliseo lino yuvwa vii yasoweka Yesu, pano yatemilwe vyuma. 
Yesu ayanena ati, “Mwemo mukaizifilizya pa manso ya antu lelo Leza wamanya vyaya mu myenzo inu, pano vintu vino antu yakaelenganya ukuti vyacindamisya kunoyali ala ivya winyi pa manso yakwe Leza.
  “Ivyalembwa mu mpapulo zyakwe Mose na zyakwe yakasema vyakosozilwe kufika mu manda yakwe Yoane Kawatizya. Kufuma papo kwene Ilandwe Lisuma lya Wene wakwe Leza likukosolwa, na wensi akwezya na maka kwingilamo. 
 Lelo icangupale iyulu ni nsi ukusila kuluta kalitoni konga kamu Masunde kafumiwepo.
  “Muntu wensi uwata umuci wakwe nu kutwala muze, ala walongozya. Na wino uwatwala umwanaci wino yata, ala walongozya.
“Kwali umuntu mukama uwazwalanga insalu ziyenzulukile zyamutengo, uwalyanga ningo nupya watenzi mu luzango lwa manda pe. 
Apa mpongolo ya ng'anda yakwe pakupaanga mupina umwi, izina lyakwe a Lazalo, uwali ni vilonda mwili onsi. 
Nupya wakumbwanga ukulya tuvungwa utwaponanga kufuma ku cipango ca mukama. Nu kuluta pali cii yasimbwa yamumyantilanga ivilonda.
“Mupina asuka afwa, asendwa na angeli ku kwikala pipi na Abulaamu. Mukama nawe kwene afwa nu kuzikwa azikwa. 
Lyene kuzimo kuno wali mukucula kukulu cuze, asanzula amanso alola Abulaamu patali, na Lazalo ala atenzi pipi nawe. 
Lyene alaizya ati, ‘Tata Abulaamu, uye na mizu panondi, untumile Lazalo atimpike insongo ya munwe wakwe mu manzi kuti aiize azusye ululimi lwane. Pano nkucula cuze mu moto uu.’
“Lelo Abulaamu avwanga ati, ‘Cuza wane, iusya vino mu nsita ya umi wako wapezilwe vintu vyonsi visuma, lino Lazalo wene wapilwe vintu vyonsi viipe. Lelo ndakai wene kuno watatekeziwa, lino wemo ukucula cuze. 
Nupya lola, kuli manga izike cuze pakasi kako naswe, cakuti yano akulonda kulamba kufuma kuko ukwiza kuno yatangacicita, nanti asweswe kwene tutangiza kuko.’ 
Mukama nawe ati, ‘Tata, lyene nakulenga kuti utume Lazalo ku ng'anda yakwe tata, 
pano nkweti aina yane yasano. Leka apite akayaceule kuti nao yatakize ku cifulo cii ica ucuzi.’
“Abulaamu ati, ‘Anyonko yakweti mpapulo zyakwe Mose na yakasema zya kuyasoka. Leka yuvwe ivyaya mwenemo.’ 
Mukama ati, ‘Tata Abulaamu, cico citangaciyazwe! Lelo ndi umwi uwamu afwe wazyukwike nu kuya kunoyali, lyene yangazenzuka.’ 
Lelo Abulaamu amunena ati, ‘Ndi yataluvwa ivyaya mu mpapulo zyakwe Mose na yakasema, nanti umwi angazyukuka kufuma ku afwe yatangasininkizya.’”
Yesu anena alondezi yakwe ati, “Ivintu vikalenga antu kuponela mu maifyo vilinzile kucitika, lelo kalanda ku muntu wino akulenga kuti vicitike. 
Cazipila umuntu wiyo kumunyepelela iwe lyakusiila likulu mu nsingo nu kumusumbila muli yemba, kuluta kuti aleke wenga uwamu ana anono kwifya.  
 Caleka cenjelini.
Ndi wakwifya maila cinimbali mu wanda onga, nga nu kuwela kunuli maila cinimbali, ala akuti, ‘Nazenzuka,’ ulinzile kumwelela.”
Atumwa yanena Mwene yati, “Tukuzizye utailo.” 
Mwene nawe ayanena ati, “Ndi mukweti utailo ukulu wa lumbezu lwakwe musunta, munganena umusamvu uu, muti, ‘Itukule wemwisikulu kumwi ni misisi, ukaileme muli yemba,’ nao ungamuyela.”
“Umwi uwa munomuli ndi wali nu muomvi wino uwalimanga nanti ukucema imfwele, lino wawela ku vyalo, uzye angamunena ati, iza zuwa ndulye, lino wene atali alye? 
Uzye mucifulo cakwe cii, atangamunena ati, ‘Teyanya mulalilo, nga pacisila uiteyanye nu kuntumikila, kufika lino namala ukulya nu kumwa. Lyene pacisila nawe umalya nu kumwa.’ 
Wene angataizya muomvi pamulandu wakuyela ilamulo? 
Icili conga namwe; lino mwati mucita vyonsi vino mwati munenwa kucita, mulande muti, ‘Sweswe aomvi sile nupya twati tucita vino tulinzile kucita.’”
Lino Yesu wali pa lwendo ala akuya ku Yelusalemu, waile apita mu mupaka wakwe Samaliya na Galile. 
Lino akwingila mu muzi, antu ikumi alwile tembwe yamukomanya. Lyene iimilila katalamukila, 
yasanzika mazwi yao yati, “Yesu! Mwene! Ya na mizu kunotuli.”
  Lino Yesu wayalola ayanena ati, “Yangini mukailange mweisikulu kuli yasimapepo.” Lino yacili yakupita, yapoziwa.
Lyene wenga uwa munoyali lino walola vino wapoziwa, aswililamo, ala akulumbanya Leza ni izwi likulu. 
Lyene afukama pansi nkolelo yakwe Yesu, amutaizya. Muntu wii, wali u Musamaliya. 
Yesu auzya ati, “Uzye antu ikumi yonsi yatali yapoziwa? Uzye yauze fundimbali yene yali kwi? 
Uzye icani cino yene yatawezile nu kwiza taizya Leza suka sile mwinamasi wii?” 
Nupya Yesu amunena ati, “Katuka pitanga, utailo wako wakupozya.”
Afaliseo yuzya Yesu yati, “Uzye insita ci lino Uwene wakwe Leza uliza?” Nawe ayaasuka ati, “Uwene wakwe Leza usyaiza nu kulolwa. 
Nupya antu yatalati, ‘Lolini, auu kuno!’ Nanti, ‘Lolini, auwa kuku!’ Pano Uwene wakwe Leza uli pakasi kinu.”
Lyene anena alondezi yakwe ati, “Insita ikwiza lino mulalondesya kulola uwanda wa Mwana wa Muntu, lelo mutalaulola. 
Yamwi yalamunena yati, ‘Lolini, awilya kuku!’ Nanti, ‘Auwi, kuno!’ Lelo mutakasimwilileko nu kuyalola. 
Pano vino inkuwa ikamyansya ukucilinganya ulwelele, kufuma imbali yuze kufika nu ku yuze, avino cilaya na pa wanda wa kwiza kwa Mwana wa Muntu. 
Lelo nkolelo ali nu kucula cuze, nupya antu amu mukulo uu yalamukana. 
 Vino cali mu manda yakwe Nowa avino cilaya nu mu manda ya Mwana wa Muntu. 
Antu yalyanga nu kumwa, yatwalanga nu kutwalwa, kufika na pa wanda uno Nowa wingile mu cange lino mulamba wizile ayakoma onsi. 
 Vivyo kwene avino cali nu mu manda yakwe Loti. Antu yalyanga nu kumwa, yakalanga, yakazyanga, yakomelanga nu kukuula mang'anda. 
Uwanda uno Loti wafumile mu Sodoma, umoto na maluti vyaponyile kufuma kuli Leza kwiyulu nu kulovya onsi kwene. 
Avino cilaya pa wanda uno Mwana wa Muntu alaloleka
  “Pa wanda ulya umuntu wensi aalazanwa pi paala lya ng'anda yakwe, wene atakike kuti aingilemo nu kutoola viya vyakwe. Mu musango uli onga wensi aalazanwa mu calo atakaswilile ku ng'anda. 
 Iusyini muci wakwe Loti! 
 Wino wensi akwezya kusunga umi wakwe wene alauponzya. Na wino wensi amaponzya umi wakwe wene alausunga. Mk 8:35; Luk 9:24; Yoa 12:25 
Namunena vino usiku pa wanda ulya kulaya antu yaili aizi pamwi pa musanzi onga. Wenga yalamusenda, nu muze yalamusya. 
Anaci yaili yalaasya pamwi apiwe. Wenga yalamusenda, nu muze yalamusya. [ 
Antu yaili yalaomba mu calo. Wenga yalamusenda, nu muze yalamusya.]”
Lino alondezi yuvwa vii yamuuzya yati, “Mwene, aukwi kuno vilacitikila?” Yesu nawe ayanena ati, “Konsi kuno icala cili, akuno na makozi yakakongana.”
Lyene Yesu aumila alondezi yakwe mulumbe, kuti ayasambilizye vino yalinzile kupepa nsita zyonsi kwaula kunenuka. 
Ayanena ati, “Mu musumba umwi mwali kapingula wa milandu wino atoopanga Leza nupya atacindike umuntu nanti umwi. 
Nu mu musumba kwene ulya mwali mukamfwilwa uwayanga kunoli nu muzonda kuti amuputwile mulandu kulingana ni nsambu zyakwe, ala akuti, ‘Mumvwangileko ningo ku muntu wino twatalana nawe mulandu.’ 
Pa nsita ntali kapingula wakananga kumuputwila mulandu. Lelo pacisila aivwanzya umwisikulu ati, ‘Nanti angala nsiopa Leza, nanti kucindika umuntu, 
lelo pamulandu wakuti mukamfwilwa wi akuncuzya, ndamuputwila mulandu pakuti apokelele insambu zyakwe. Namacita cii kuti atanganola pa kwiza kuno nu muzonda.’”
Nupya Mwene ati, “Uvwini, vino kapingula uwa lufyengo wavwanga. 
Uzye Leza atangaputwila asololwe yakwe milandu ningo, yano akamulilila umusanya nu usiku? Uzye wene alayatazyela? 
Awe! Namunena vino wene alayavwangila zuwa. Lelo lino Mwana wa Muntu aliza uzye alazana utailo mu nsi?”
Yesu aumila antu yamwi mulumbe, yano aitailanga vino yene yali aololoke nupya asulanga auze onsi. Ayanena ati, 
“Kwali antu yamwi yaili yano aile ku ng'anda yakwe Leza kukupepa. Wenga wali u Mufaliseo, nu muze wali a kasonkisya. 
Mufaliseo aimilila apepa mu mwenzo wakwe ati, ‘Nakutaizya, we Leza, pano nemo ntakolana na antu yauze ali wa antu alwiswa, aucenjezi, akalongozya nanti yao ali wakwe kasonkisya kwene wii. 
Nkaizilizya ukulya maila yaili mu mulungu, nupya nkapela ni cikumi ca muli vyonsi vino nkazana.’ 
Lelo kasonkisya aimilila katalamukila. Lyene ainamika usyu wakwe pansi kwaula nanti kulingamila mwiyulu, lelo ayuma pa cifuwa cakwe nga avwanga ati, ‘Leza uye na mizu kunondi ne kaifya.’” 
 Yesu avwanga ati, “Namunena nati, kasonkisya waswilile ukwakwe uwakaele pa manso yakwe Leza. Lelo Mufaliseo waswilile ukwakwe na maifyo yakwe. Pano wensi akaikuzya wene alacefiwa, na wino wensi akaicefya wene alakuziwa.”
Antu yamwi yaleta ana anono kwene kuli Yesu kuti aiikepo makasa. Lelo lino alondezi yalola cii, yayakalipila. 
Lelo Yesu aama ana anono kunoli, ati, “Lekini ana anono iize kunondi, mutayalesya, pano Uwene wakwe Leza uwakwe yao ali ndi yaa. 
Cumi namunena nati, wino wensi atalapokelela Uwene wakwe Leza wa mwana munono, wene atalingilamo.”
Intunguluzi ya Ciyuda imwi iyuzya Yesu iti, “Kasambilizya musuma, uzye icani cino ndinzile kucita kuti mpokelele umi wape?”
Yesu nawe amwaasuka ati, “Uzye pacani wangama musuma? Kusi nanti umwi musuma suka Leza wenga. 
 Wamanya Masunde yakwe Leza akati, ‘Utalongozya, utakoma, utaiya, utatumpwila umuzo, wacindika so na nyoko.’”
Muntu aasuka ati, “Nkayela Masunde yaa yonsi kufuma ku ulumendo wane.”
Lino Yesu uvwile cii, amunena ati, “Kuli cintu conga sile cino ulizya. Kakazye vyonsi vino wakwata ukapeele ni mpiya zino ulazana ku apina, nga ulaya ni vyuma mwi yulu, lyene wize undondele.” 
Lelo lino umuntu uvwa cii, aya nu ulanda ukulu, pano wali umukama cuze.
Lino Yesu walola vino waya nu ulanda cuze, avwanga ati, “Catalila akama ukwingila mu Wene wakwe Leza! 
Cangupalila ingamila kupuzya mwi linso lya nsindano, kuluta mukama ukwingila mu Wene wakwe Leza.”
Antu auvwile cii yamuzya yati, “Uzye lyene, aweni angatuulwa?”
Lelo Yesu aasuka ati, “Cino umuntu atangacita, Leza wene angacita.” 
Petulo amunena ati, “Lola! Swemo twasya mang'anda itu nu kukulondela.”
Nga ayanena ati, “Ee, cumi namunena vino kusi nanti umuntu wenga uwasya ing'anda yakwe, nanti umuci, nanti aina aonsi, nanti akwasi yakwe, nanti ana yakwe pamulandu wa Wene wakwe Leza, 
aatangapokelela maila avule kuluta mu mukulo uu, nga nu umi wapee mu mukulo uuliza.”
Lyene Yesu asenda alondezi yakwe ikumi na yaili pa mbali, ayanena ati, “Uvwini! Tukuya ku Yelusalemu kuno vintu vyonsi vino yakasema yalemvile pa Mwana wa Muntu vili nu kufikiliziwa. 
Wene alakoopelwa ku Akulukuwa, nao yalamusaalula, yalamutuka, nu kumuswila mati. 
Yalamuma ivikoti nu kumukoma, lelo pa wanda wakulenga yatatu alazyukuka aye umumi.”
Lelo alondezi yatamanyilepo nanti cimwi ca pa vintu vii. Yene yatilwike cino Yesu walandanga, pano calanga cafiswa kunoyali.
Lino Yesu wapalama pipi na Yeliko, umuntu uwali impafu watenzi pa mbali ya museo, ala akulenga. 
Lino uvwa iumba likupita pipi, auzya ati, “Uzye icani cikucitika?”
Nao yamwasuka yati, “Yesu uwaku Nazaleti aliwe akupita.”
Lyene alaizya ni zwi likulu ati, “Yesu! Mwana wakwe Davidi! Uye na mizu kunondi!”
Antu ali nkolelo yakwe yamukalipila yamunena kuti amyalale. Lelo alino asanzika izwi nu kuluta, ati, “Mwana wakwe Davidi! Uye na mizu kunondi!”
Lyene Yesu aimilila, apeela ilamulo kuti yamulete kunoli. Lino impafu yapalama pipi, Yesu ayuzya ati, 
“Uzye ukulonda kuti nkucitile cani?”
Yesu ainena ati, “Lyene lolanga. Utailo wako wakupozya.” 
Lilyo kwene itandika kulola nu kulondela Yesu, ala ikutaizya Leza. Lino antu yalola cii, yonsi kwene yalumbanya Leza.
Yesu aingila mu Yeliko lelo ala ali mu kupuzya. 
Lyene kwiza umwi, izina lyakwe a Zakeyo, uwali umukalamba wakwe yakasonkesya. Nupya wali umukama. 
Walondanga ukulola vino Yesu akaloleka. Lelo aposiwa pamulandu wakuti wali umwipi, nupya iumba lyamucinzile. 
Caleka asimula aya ku nkolelo, akwela ku musamvu lwa pano Yesu wali nu kwiza pita, pakuti amulole. 
Lyene lino Yesu wiza penepo alingamila, amunena ati, “Zakeyo, kalauka ika, pano ilelo kwene ndinzile mfikile ku ng'anda yako.”
Zakeyo nawe aika zuwazuwa nu kupokelela Yesu nu luzango lukulu cuze. 
Lyene antu yonsi lino yalola cii, yailizyanya yati, “Umuntu wii wataya kukufikila kwakwe kaifya.”
Zakeyo nawe aimilila anena Mwene ati, “Mwene, uvwa! Ndapela citika wa vyuma vyane ku apina. Nupya ndi natala nacenjezya umwi cili consi, ndamuwezezya maila yani kulingana ni cintu cico.”
Yesu nawe amunena ati, “Ilelo wemo pamwi na amu ng'anda yako mwati mutuulwa, pano na wii kwene uwamu luko lwakwe Abulaamu.” 
 “Mwana wa Muntu wizile kuti alonde nu kutuula aponge.”
  Walanga lino antu yacili uvwa pali vii, Yesu atwalilila kulanda, ayumila mulumbe. Yesu wali pipi cuze na Yelusalemu, nupya antu yelenginye vino Uwene wakwe Leza wali pipi nu kuloleka. 
Caleka ayanena ati, “Kwali umuntu umwi uwaku wene, uwayanga ku mpanga ya kutali kuti yakamusonte ukuya mwene, nga pacisila akaweluluke. 
Lyene aama aomvi yakwe ikumi, apeela cila wenga lupiya longa, ayanena ati, ‘Kaziomvini mu kuculuzya kufika lino ndawela.’ 
Lelo, aikazi ya mpanga ino walimo yamupasile. Caleka yatuma inkombe pacisila cakwe kuti zikalande ziti, ‘Tusikulonda umuntu wii, kuti aye mwene witu.’
“Walanga lino wawela, pacisila cakupeelwa uwene, apeela ilamulo kuti aomvi yakwe yano wapile impiya iize kunoli, pakuti amanye vino yasyala yalonka kupitila mu uculuzi. 
Uwankolelo aiiza ati, ‘Mwene, nati nzanilapo impiya ikumi pali luno wampile.’ 
Mwene wakwe amunena ati, ‘Waomba ningo, we muomvi musuma! Pano wali uwakutailwa mu vintu vinono. Namakucita kangalila wa misumba ikumi.’ 
Wakwe ciili aiiza ati, ‘Mwene, nati nzanilapo impiya zisano pali luno wampile.’ 
Mwene wakwe amunena ati, ‘Umaya kangalila wa misumba isano.’ 
Muomvi muze nawe kwene aiiza ati, ‘Mwene, lupiya lwako luno wampile aulu. Nalunyefile mu citambala. 
Noofile, pano wewe mutale. Ukatola cino utika nupya ukazombola pano utakomile.’ 
Mwene wakwe amunena ati, ‘We muomvi mwipe! Namakupingula pa mazwi yako! Wamanya vino nene muntu mutale, nkatola cino ntika nupya nkazombola pano ntakomile. 
Uzye, lyene icani cino utaile uwika lupiya lwane ku banki? Lyene nani pakuwela nange ndutole pamwi nu muzano.’ 
Lyene anena yano aimi pipi ati, ‘Mupokini lupiya mupele muomvi wino ali ni mpiya ikumi.’ 
Lelo nao yamunena yati, ‘Mwene, wi wene akweti impiya ikumi!’ 
 Nawe ayanena ati, ‘Wensi akweti cimwi wene alapeelwa navyuze; lelo wino atakweti cimwi, nawe alapokwa na cino akwelenganya kuti akweti. 
Lelo anisi yane yano atalondanga kuti inje mwene wao yaletini kuno nu kuyakoma pa manso yane.’”
Lyene lino wavwanga vii, akolelela alondezi yakwe ku Yelusalemu. 
Lino wafisile pipi na Betifage na Betaniya pa Mwamba wa Olivi, atuma alondezi yaili nkolelo ayanena ati, 
“Yangini ku muzi ulya uuli inkolelo inu. Lyene lino mwafika kuku, mumaya mukazane mwana punda anyefilwe, wino umuntu atatala wakwelapo. Mumusapule mumulete kuno. 
Muntu umwi ndi wamuzya wati, ‘Uzye pacani mukumusapwila?’ Mumunene muti, ‘Mwene akumulonda.’”
Caleka yapita, yazana vintu vyonsi ndi vino Yesu wayanenyile. 
Lino yasapulanga mwana punda, aineco yayauzya yati, “Uzye pacani mukusapwila mwana punda?” 
Nao yaasuka yati, “Mwene akumulonda.” 
Lyene yamusenda kuli Yesu, yaanzapo ni insalu zyao pali mwana punda, nga yakwezya Yesu penepo. 
Lyene lino akupita, antu yaanza insalu zyao mu museo kuti yalange mucinzi kunoli.
Lino wapalama ku Yelusalemu, pipi na pa mutantamuko wa Mwamba wa Olivi, iumba likulu lya alondezi lyonsi litandika kutaizya nu kulumbanya Leza na mazwi akulu pa vizungusyo vyonsi vino yaweni, 
 ala likuti, “Walongo a kateeka akwiza mwi zina lya Mwene! Mutende uye mwiyulu, nu lulumbi kuli Leza mwiyulu papelapela!”
Lyene yamwi Afaliseo ali mwi umba yanena Yesu yati, “Kasambilizya, kalipila alondezi yako kuti yate kucita cii.”
Yesu ayanena ati, “Namunena vino ndi yaa yamyalala, ale amawe kwene yaa yamapundanga.”
Lyene lino wapalama ku musumba, aulolekesya, nga aulilila, 
ati, “Owee! Ndi wamanyile ilelo ivikaleta umutende! Lelo vyene vyafiswa kunuli. 
Manda yaliza lino anisi yalakwizila nu kukukulilila ilinga. Yalakuzinguluka nu kukuyalila konsi. 
Yalakuwisya pansi nu konona antu yano aikala mwenemo. Nupya yatalasya iwe pa lyuze, pano utilwike kasita kakwiza kwakwe Leza kuti akutuule.”
Lyene Yesu aingila mu Ng'anda ikulu yakwe Leza atandika ukuzinga aculuzi, 
 ayanena ati, “Calembwa mu malembelo cati, ‘Ing'anda yane ilaamwa ing'anda ya mapepo.’ Lelo mwemo mwaicita ininga ya iivi.” 
 Manda onsi Yesu wasambilizyanga mu Ng'anda ikulu yakwe Leza. Yasimapepo akalamba, yakasambilizya ya Masunde, ni ntunguluzi zya antu amu Yudeya, yalondanga ukumukoma. 
Lelo yatazanyile nzila yakucita cii, pamulandu wakuti insita zyonsi wikalanga na antu ala yakuuvwa kunoli.
Uwanda umwi lino Yesu wasambilizyanga antu mu Ng'anda ikulu yakwe Leza nu kukosola Ilandwe Lisuma, yasimapepo akalamba na yakasambilizya ya Masunde, pali pamwi na aikolo, iiza kunoli. 
Alino yamunena yati, “Tunene, uzye maka cii yano ukweti akucita vintu vii? Uzye aweni uwakupeela maka kwene yaa?”
Yesu nawe aasuka ati, “Nani kwene namamuzya iuzyo. Nenini, 
uzye Yoane wafumizye kwi maka akuwatizya? Uzye akuli Leza nanti ku antu?” 
Nao yatandika kupazyanya aisikulu yati, “Uzye tumati uli? Ndi twati, ‘Wafumizye kuli Leza,’ nawe amati, ‘Uzye lyene, pacani mutataile Yoane?’ 
Nupya tutangati, ‘Wafumizye ku antu,’ pano antu yaa yonsi yamatutama na mawe, pamulandu wakuti yasininkizya vino Yoane wali a kasema.” 
Acino yaasuka yati, “Tutamanyile kuno wafumizye.”
Yesu nawe ayanena ati, “Nani kwene ntakumunena uwampela maka akucita vintu vii.”
  Lyene Yesu atwalilila kulanda, aumila antu mulumbe uu ati, “Kwali umuntu uwalimile calo ca matingi. Alino acipanzisya ku alimi, nga apita ku mpanga yuze pa nsita ntali. 
Lino nsita yakuzombola yafika, atuma muomvi wakwe ku alimi kuti yakamupeleko mulingo wakwe uwa vizao vya matingi. Lelo alimi yamuma alino yamuzinga, nawe apita minwe mitupu. 
Lyene atuma muomvi namuze, lelo nawe kwene yamuma nu kumuvundanya, alino yamuzinga, apita minwe mitupu. 
Umwine wa calo atuma muomvi wakwe citatu, lelo nawe kwene yamucisa, alino yamusumbila kunzi ya calo. 
Lyene mwine wa calo ca matingi ati, ‘Uzye namacita uli? Namatuma umwanane umonsi mukundwe. Mwanane wene yalamucindika!’ 
Lelo lino alimi yamulola, yavwanzyanya yati, ‘Wii ali mwana wakwe aalatoola icuma. Tuini tumukome, ni calo cimaya icitu!’ 
Caleka yamufumya kunzi ya calo ca matingi, nga yamukoma. Yesu auzya ati,
Aliza akome alimi yao, nu kupeela icalo ca matingi ku alimi yauze.”
  Yesu ayalolekesya nga ayauzya ati, “Uzye lyene, icalembwa cino cikati,
Wensi wino alaponela piwe lili, wene alavunolwa, Lelo wino wensi wino iwe lili lilaponela, wene alavungolwa.”
Yakasambilizya ya Masunde na yasimapepo akalamba yalondanga inzila yakuti yalemelemo Yesu pa nsita kwene ilya, pano yamanyile vino wayasyentekanga mu mulumbe. Lelo yoopa antu. 
Lino yakwata kasita kasuma, yatuma inengu izyaicisile kwati zya cumi, pakuti ziteye Yesu mu mazwi yano walandanga, kuti zingamupeela mu makasa ya mulasi uwali na maka pa uteko. 
Caleka inengu zimuzya ziti, “Kasambilizya, twamanya vino ukalanda nga nu kusambilizya ivya cumi. Nupya twamanya vino utaya na kasoozi, lelo ukasambilizya Masunde yano Leza akalonda kuti antu yayela. 
Uzye, ciine na Masunde yakwe Leza kuti, twasonka kuli Kesa nanti foo?” 
Lelo Yesu lino wamanya ucenjezi wao, ayanena ati, 
“Ndangizyini lupiya longa. Uzye usyu ni zina ilyaya penepo ivyakwe weni?”
Nao yaasuka yati, “Ivyakwe Kesa.” Caleka nawe ayanena ati, “Lyene pelini Kesa vyakwakwe, Leza nawe mumupele vyakwakwe.”
Lyene yaposiwa kumuteya mu mazwi yano walanzile kuku pa manso ya antu. Lyene lino yazunguka cuze pa kwasuka kwakwe, yazuka yaya cele.
  Lyene Asaduki yamwi, yano akati antu yatalazyukuka kufuma ku afwe, iiza kuli Yesu yamuzya yati, 
 “Kasambilizya, Mose watulembile Isunde, ati, ‘Muntu ndi wafwa nu kusya umuci kwaula ana, umwina wakwe alinzile kupyana silenzi kuti amuvyalile ana.’ 
Lyene kwali aina cinimbali. Uwakutandika watwite mama, nga afwa kwaula kusya nanti umwana. 
Lyene wakwe ciili apyana silenzi, 
nga pacisila na wakwe citatu kwene. Mu musango uli onga yonsi kwene cinimbali yafwile, kwaula kusya umwana nanti wenga. 
Pacisila umwanaci nawe kwene afwa. 
Uzye lyene, pa wanda wakuzyukuka wene alaya muci wakwe weni? Pano yonsi cinimbali yamutwite.”
Yesu nawe ayaasuka ati, “Antu amu mukulo uu yakatwala nga nu kutwalwa. 
Lelo yao yano calinga kuzyukuka kufuma ku afwe nu kwikala pamwi na Leza mu umi upya, yene yatalatwala nanti kutwalwa. 
Pano yene yalakolana wa angeli, nupya yatangafwa. Yene ana yakwe Leza, pano yene yalazyukuka kufuma ku afwe. 
 Na Mose kwene, mu mazwi alembwa pamulandu wa kupya kwa cimpuza, wasininkizye vino afwe yalazyukuka yaye nu umi, lino wamile Mwene ati, ‘Leza wakwe Abulaamu, na wakwe Isaki na Yakobo.’ 
Wene asi Leza wa afwe, lelo a Leza wa antu aumi. Pano kunoli antu yonsi aumi.”
Lyene yakasambilizya ya Masunde yamwi yamunena yati, “Kasambilizya, wavwanga ningo!” 
Lyene kutali umuntu wakuti auzye Yesu iuzyo na lyuze.
Yesu ayauzya ati, “Uzye yangalanda uli yati Katuula Uwalavilwe umwana wakwe Davidi? 
 Davidi umwisikulu walanda mu lupapulo lwakwe Masamu ati,
kufika lino ndakucimvizya anisi yako kuti yaye wa cilimba ca ngazo zyako.’
Davidi wamwamile ati, ‘Mwene.’ Uzye lyene, Katuula uwalavilwe angaya uli umwana wakwe Davidi?”
Lino antu yonsi yakuuvwa kunoli, Yesu anena alondezi yakwe, ati, 
“Cenjelini kuli yakasambilizya ya Masunde, yano atemwa kutandala ni mingila yao itali nu kulamukwa nu mucinzi mu masokoni. Yano atemwa kwikala pa vilimba vya ucindami mu mang'anda ya mapepo na pa vifulo visuma pa vimulo. 
Yano akaliila yamukamfwilwa vyuma mu ucenjezi nu kuyasomba pa kuyapepela mapepo atali. Yaa, kuvunukwa kwao kulaya kukulu cuze.”
Lyene lino Yesu wasanzula manso, alola akama yakuta mawila yao mu cipao ca mawila mu Ng'anda ikulu yakwe Leza. 
Alino alola mukamfwilwa mupina akusumbilamo tumakowili twiili. 
Nawe avwanga ati, “Cumi namunena vino mukamfwilwa wii, mupina, wata uwila mu cipao kuluta onsi. 
Pano yonsi yati yapela mawila pakuvulilwa kwao. Lelo wene mu upina wakwe, watapela vyonsi vino wali navyo, ivyange vimwazwe mu umi wakwe.”
Yamwi yavwanzyanyanga pamulandu wa Ng'anda ikulu yakwe Leza, vino yaemviwe na mawe ayembe nga ni vya wila vino antu yaletanga kuli Leza. Yesu avwanga ati, 
“Kasita kaliza kakwe vii vyonsi vino mukulola lino kutalaya iwe nanti lyonga ililasyala pi we lyuze. Yonsi kwene yalomoolwa.”
Alino yuzya Yesu yati, “Kasambilizya, uzye cintu cii cilacitika lilaci? Nupya icani cilaya cilangililo cakulanga ukuti cintu cii cili pipi nu kucitika?”
Yesu ayanena ati, “Cenjelini, mutaponziwa, pano antu aingi yalizila mwi zina lyane nu kuti, ‘Nene ndi Katuula uwalavilwe.’ Nga nu kuti ‘Insita yatifika!’ Lelo mutakayalondele. 
Lino muluvwa nkondo nga ni mpanzela, mutakasakamale. Vintu vii vilinzile kucitika nkolelo, lelo italaya ili mpelelekezyo.”
Nupya ayanena ati, “Inko zilakatukilana, na mawene yalakatukilana. 
Kulaya vilundumusi vikulu, vipowe, nga ni mpungo konsi konsi. Kulaya vintu vyakoofya nga ni vilangililo kufuma kwiyulu. 
Lelo lino vintu vii vyonsi vitali vicitike, yalamulema nu kumuzunya. Yalamupeela ku ntunguluzi zyamu mang'anda ya mapepo nu kumuyalila mu mang'anda yaminyololo. Yalamuleta nkolelo yakwe yakateeka ni ntunguluzi pamulandu wane. 
Ii, ilaya insita isuma yakuti muye yakambone yane. 
 Caleka manyini ukuti lino nsita itali ifike mutakalanguluke pali vino mulavwanga, 
pano ndamupeela mazwi nga na mano kuti patakaye nanti wenga uwamu anisi inu alakana nanti kupilika vino mulavwanga. 
Akwasi inu, aina inu, akazi kinu na yacuza inu kwene, yalamukoopa, nga nu kukoma yamwi munomuli. 
Onsi yalamupata pamulandu wane. 
Lelo mutakasakamikwe nanti panono. 
Mukuposya kwinu, mulaya nu umi.
“Lino mulalola musumba wa Yelusalemu waliziwa ni vita, lyene mukamanye vino uli pipi nu kononwa. 
Lyene onsi ali mu Yudeya yakuutukile ku myamba. Na yao ali mu musumba yakafumemo. Na yao ali mu mpanga yatakaswilile mu musumba. 
 Pano yao yalaya manda ya cilanduzi, pakuti vyonsi ivyalembwa mu malembelo vifikiliziwe. 
Kalanda ku anaci alasenda indilwa na yano alaonsya mu manda yalya! Pano ucuzi ukulu cuze ulaponela mpanga ii, alino nu ukali wakwe Leza ulaponela antu yaa. 
Yamwi yalakomwa ku mpaanga nu kusendwa mu uzya ku nko zyonsi, nga na Yelusalemu alalyatolwa na antu atataila Leza kufika lino kasita kao kalasila.
  “Kulaya vilangililo vyakuzunguka pi lanzi, mwezi, ni ntanda. Muno nsi, antu amu nko zyonsi yaloofiwa nu kupelelwa pamulandu wakukatuka kwa maimbi nga nu kululuma kwakwe yemba. 
Antu yalafwa mutombo pamulandu wa ntete lino yakulolela vintu vino vilaponela insi yonsi, pano maka amu lwelele yalatenta. 
 Alino Mwana wa Muntu alaloleka, akwiza mwi kumbi na maka akulu nu lulumbi. 
Lino vintu vii vilatandika kucitika, mukimilile nu kwinula imitwe inu, pano kutuulwa kwinu kwati kupalama.”
Lyene Yesu ayumila mulumbe uu ati, “Lolini musamvu nga ni miti yuze yonsi. 
Lino mwalola amafwa yalemba, mweisikulu mukamanya vino cisiku capalama. 
Mu musango uli onga, lino mulalola vintu vii vikucitika, mulamanya vino Uwene wakwe Leza uli pipi nu kwiza.
“Cumi, namunena vino, vintu vii vyonsi vilacitika lino antu amu mukulo uu onsi yatali yafwe. 
Iyulu ni nsi vitalikalilila manda pe, lelo mazwi yane yene yalikalilila manda pe.
“Cenjelini pakuti imyenzo inu italaukilwa mu kupunuka, mu ukolesi na masakamiko amu umi uu, pano limwi uwanda uwa ungamupumikizya wa citeyo. 
Pano uwanda ulya ukoline wa citeyo nupya ulapumikizya antu yonsi pano nsi. 
Acino pempulini nu kupepa nsita zyonsi pakuti muye na maka a kuutuka ku vintu vyonsi iviliza vicitike, nga nu kwimilila pa manso ya Mwana wa Muntu.”
Manda onsi Yesu wasambilizyanga mu Ng'anda ikulu yakwe Leza. Amanguzi lyonsi wayanga ku Mwamba wa Olivi akuno aikala. 
Lyene pa macaca, antu izanga ku Ng'anda ikulu yakwe Leza ku kumuvwa.
Lyene uwanda wa kuzevya Cimulo ca Mukate usi na Citutumusi, cino cikaamwa Cimulo ca Ucilo, wapalime. 
Yasimapepo akalamba na yakasambilizya ya Masunde yalondanga inzila yakuti yalemelemo Yesu nu kumukoma munkama pano yoopanga antu.
Lyene Ciwa aingila muli Yuda, wino yamanga ukuti Iskalyoti, uwali uwamu alondezi ikumi na yaili. 
Lyene aya kuli yasimapepo akalamba na yamusika amu Ng'anda ikulu yakwe Leza, kuti auvwane nao inzila yakuti ayakoopele Yesu. 
Nao yazanga cuze nga yazumilizyanya kumupeela impiya. 
Caleka azumila, nga atandika ukulonda inzila iya kukoopelamo Yesu kunoyali mu nkama.
Lyene uwanda wa kuzevya Cimulo ca Mukate usi na Citutumusi ufika, lilyo lino ana ya mfwele a Ucilo yakakomwa. 
Alino Yesu atuma Petulo na Yoane, ayanena ati, “Yangini mukatuteyanyizizye umwakulila Cimulo ca Ucilo.”
Nao yamuzya yati, “Uzye aukwi kuno ukulonda kuti tukateyanye?”
Nawe aasuka ati, “Lino mwingila mu musumba, mumakomanya umonsi asenzile nsembo ya manzi. Namwe mumulondele nu mu ng'anda kwene muno amaingila. Alino munene mwine wa ng'anda muti, 
‘Kasambilizya wati, Uzye muputule uwa enyi ulikwi kuno alondezi yane pamwi nani tumalila Cimulo ca Ucilo?’ 
Lyene amaya kamulange muputule ukulu cuze uwa ng'anda ya papela muno vyonsi vyati viteyanyiziwa ningo. Amuno mukateyanye vyonsi.”
Lyene yapita yaya yazana vyonsi wakwe vino Yesu wayanenyile, alino nao yateyanya kuzevya kwa Cimulo ca Ucilo.
Lyene lino kasita kafika Yesu aikala nu kulya Cimulo pa cipango pamwi na atumwa yakwe. 
Alino ayanena ati, “Nkulondesya ukulya Cimulo cii ca Ucilo pamwi namwe lino ntali ncule! 
Caleka namunena vino ntalalya Cimulo nacuze kufika lino cilacitwa nupya mu Wene wakwe Leza.”
Lyene Yesu atoola ulwako, ataizya Leza, avwanga ati, “Tolini lwako luu, nu kumwamo mwensi kwene.] 
Pano namunena vino kufuma ndakai ntalamwa nupya vifenwa vya vizao vya matingi, kufika lino Uwene wakwe Leza uliza.”
Alino atoola umukate ataizya Leza, aumokoola, alino aupela kunoyali, avwanga ati, “Uu uli mwili wane, uwapeelwa pamulandu winu. Mwacita cii pa kunjiusya.” 
Mu musango uli onga kwene, lino yamala ukulya ayapeela lwako, avwanga ati, “Lwako luu ulwa upangano upya uno Leza watamapo insimbi nu wazi wane, uno wapongololwa pamulandu winu.”
“Lelo lolini! Wino amankoopa wene tukulya nawe cimulo pa cipango pano kwene. 
Mwana wa Muntu alafwa wakwe vino Leza wapingula, lelo kalanda ku muntu wino amamukoopa!”
Lyene yatandika ukuuzyanya aisikulu kuti, yamanye aweni uwa munoyali amacita cii.
  Lyene kupazyanya kuya pakasi ka alondezi, pamulandu wakwe wino alinzile ukuya mukulu kuluta yonsi panoyali. Luk 9:46 
 Yesu nawe ayanena ati, “Yakateeka ya antu atataila Leza yakwata maka pa antu yao, nga ni ntunguluzi zyao nazyo zikayaama zisikulu ziti, ‘Intunguluzi zisi na lusoko.’ 
 Lelo cisi vivyo muli mwemwe. Mu cifulo cakwe cii, mukulu uwa muli mwemwe alinzile aye kwati munono na wino akuteeka nawe alinzile aye kwati muomvi. 
 Uzye mukulu aweni? Uzye awiyo akaikala pansi, nu kulya nanti awiyo akamuombela? Uzye asi awiyo akaikala nu kulya? Lelo nemo indi pakasi kinu wa muomvi.
“Mwemo mwati muposya pamwi nani mu macuzi yane onsi. 
Namupeela Uwene wakwe vino Tata wampile Uwene. 
 Mulalya nu kumwa pa cipango cane mu Wene wane, nga nu kwikala pa vilimba vya wene nu kupingula imitundu ikumi na iili ya ina Izlaeli.
“Simoni, Simoni! Lola Ciwa watazumiliziwa na Leza kuti amweele mwensi, wakwe vino antu yakaela ingano. 
Lelo nati nkupepela Simoni kuti utailo wako utatovoka. Na lino ulazenzuka, uce ukomelezye anyonko onsi.” 
Lelo Petulo avwanga ati, “Mwene, indi umuiteyanye ukuya ku ng'anda yaminyololo nu kufwa pamwi nawe.”
Yesu nawe amunena ati, “Nakunena, Petulo, ilelo kwene, lino mukolwe atacili alamule wemo umankana maila yatatu ale ukuvwanga vino utamanyile.”
  Lyene Yesu ayauzya ati, “Lino namutumile kwaula kusenda cikwama, nanti mufuko wa kulengelamo vimwi, nanti ndyatu, uzye muulilwe cimwi?” Nao yaasuka yati, “Awe.”
Yesu nawe ayanena ati, “Lyene ndakai, wino wensi akweti cikwama ca mpiya nanti mufuko wa kulengelamo alinzile asende. Na wino wensi atakwata lupanga alinzile akazye ikoti lyakwe alino akale lupanga. 
 Acino namunena vino icalembwa mu malembelo pamulandu wane, icikati, ‘Wapendilwe ukufwa pamwi na yakaifya,’ cili nu kufikiliziwa.”
Alondezi nao yavwanga yati, “Lola! Mwene tukweti mpaanga ziili.”
Yesu afuma mu musumba, aya ku Mwamba wa Olivi, ndi vino wacitanga pe. Wene wapisile pamwi na alondezi yakwe. 
Lino wafika ku cifulo cici, ayanena ati, “Pepini kuti mutaponela mu matunko.”
Lyene atala ayasya, apita katalamukila, nga afukama apepa ati, 
“Tata, ndu kasi sisya lwako luu lwa ucuzi kunondi. Kusi kulonda kwane, lelo kulonda kwako kucitike.” [
Mungeli aloleka kunoli kufuma kwiyulu amukomelezya. 
Mu kunyunguluka kukulu cuze apepa ukuluta, ala ni yevu lyakwe likutonela pansi kwati amamata akulu a wazi.]
Lino wata kupepa, akatuka awela ku alondezi azana yakaswile, ala yati yanyomelwa na malanda. 
Alino ayanena ati, “Pacani mukukasula? Katukini mupepe kuti mutaponela mu matunko.”
Walanga lino Yesu acili vwanga, iumba ilyatungulwilwe na Yuda, wenga uwamu alondezi ikumi na yaili, liifika. Lyene Yuda aya kuli Yesu kuti amutonsole. 
Lelo Yesu amuuzya ati, “Yuda, uzye mukutonsola kwako amuno ukukoopela Mwana wa Muntu?”
Lino alondezi yalola icali nu kucitika, yamuzya yati, “Mwene, uzye tuomvye mpaanga zitu?” 
Wenga uwa munoyali asempa ikutwi lilunji lya muzya wakwe Simapepo Mukulu.
Lelo Yesu avwanga ati, “Casila, tini cii!” Lyene alimba ikutwi lya muntu, amupozya.
Lyene Yesu anena yasimapepo akalamba na yamusika amu Ng'anda ikulu yakwe Leza, nga na aikolo amu Ayuda aizile ku kumulema ati, “Uzye mwizile kuli nene ni mpaanga ni zya ntuwa, ungati nene cipondo? 
 Nali namwe manda aingi mu Ng'anda ikulu yakwe Leza, nga namwe mutandemile. Lelo ii ili nsita inu, lino maka ya mfinzi yakuteeka.”
Lyene lino yalema Yesu, yamutwala ku ng'anda yakwe Simapepo Mukulu. Lelo Petulo wene amulondela katalamukila. 
Lyene lino yapemba umoto pakasi ka musolo wa nsaka ya milandu nu kwikala pansi, Petulo nawe waile aikala pansi pali pamwi nao. 
Lyene umukazyana wenga uwamu yaomvi amulola pano watenzi mu luswepo lwa moto. Umukazyana amulolekesya alino avwanga ati, “Muntu wii, nawe kwene wali pamwi na Yesu.”
Lelo Petulo akana ati, “Mwanaci we, nemo ntamanyile umuntu wiyo.”
Lino papita kasita kanono umuntu namuze anena Petulo ati, “Nawe kwene wewe uwa munoyali.”
Lino papita manye aawa yonga umuntu namuze kwene avwanga nu kusininkizya ati, “Cumi, umuntu wii nawe kwene wali pamwi na Yesu, pano wene uwaku Galile!”
Lelo Petulo amunena ati, “We muntu we, nemo ntamanyile cino ukuvwanga.”
Alino Umwene aseleuka alolekesya Petulo, lyene Petulo aiusya mazwi yano Umwene wamunenyile ati, “Lino mukolwe atacili alamule ilelo, wemo umankana maila yatatu ale ukuvwanga vino utamanyile.” 
Alino Petulo afumila panzi, nga alila minsozi nu ulanda ukulu cuze.
Antu alindanga Yesu yamusaalula nu kumuma. 
Alino yamuvimba pa manso, yamuzya yati, “Ale tunganya! Uzye aweni uwakuma?” 
Alino yalanda na mazwi aingi a misuli kunoli, ala yakumutuka.
Lyene lino waca, aikolo, yasimapepo akalamba, na yakasambilizya ya Masunde yakongana pali pamwi, yaleta Yesu mwi Tengo lyao. 
Lyene yamunena yati, “Tunene, uzye wewe uli Katuula uwalavilwe?” Lelo nawe aasuka ati, “Ndi namunena musikuntaila, 
nupya ndi namuzya iuzyo, musikwasuka. 
Lelo kufuma ndakai Mwana wa Muntu amaikala kwi kasa lilunji lyakwe Leza wa maka onsi.”
Alino yonsi yamuzya yati, “Uzye lyene wewe uli Mwana wakwe Leza?” Nawe aasuka ati, “Mwavwanga ukuti anene kwene.”
Alino yavwanga yati, “Tusikulonda umboni nauze! Sweisikulu twati tuyuvwila pa mulomo wakwe.”
Lyene iumba lyonsi likatuka limutwala kuli Pilato. 
Alino yatandika kumulongwela, yati, “Twazana ukuti umuntu wii akutunkola antu amu luko lwitu kuti yatasonka musonko kuli Kesa nu kuilanda vino wene ali Katuula uwalavilwe.”
Pilato nawe amuuzya ati, “Uzye wewe uli Mwene wa Ayuda?”
Lyene Pilato anena yasimapepo akalamba nga ni iumba ati, “Umuntu wii ntamuzanyile nu mulandu.”
Lelo yene yakomapo kulanda yati, “Usambilizyo wakwe ukasongelekanya antu yonsi amu mpanga ya Yudeya. Watandike ku Galile lyene wataiza na kuno.”
Lino Pilato uvwa cii, auzya ati, “Uzye umuntu wii umwina Galile?” 
Lyene lino wamanya vino Yesu wali uwamu mpanga yakwe Helodi, amutuma kuli Helodi. Pano nawe kwene wali mu Yelusalemu pa kasita kaka. 
Lyene lino Helodi walola Yesu, azanga cuze. Pano pa nsita ntali walondesyanga kumulola, pamulandu wakuti uvwile ilandwe lya panoli, nupya wapaalilanga kulola vino Yesu akucita cinjelengwe cimwi. 
Caleka Helodi auzya Yesu amauzyo aingi, lelo Yesu atamwasukanga. 
Yasimapepo akalamba na yakasambilizya ya Masunde izile ku nkolelo nu kumulongwela na maka. 
Lyene Helodi na asilika yakwe yatumfya Yesu nu kumusaalula. Alino lyene yamuzwika umwingila uyembe cuze, yamuswilizya kuli Pilato. 
Uwanda kwene ulya Helodi na Pilato yatandana ucuza, pano yalanga yapatana.
Lyene Pilato aama yasimapepo akalamba, intunguluzi zya Ayuda nga na antu silesile, 
ayanena ati, “Mwati muleta umuntu wii kunondi wino mukuti akutunkola antu. Nati mpitulukamo mu mulandu wakwe nkolelo inu. Lelo ntamuzanyile nu mulandu pa vintu vyonsi vino mwati mumulongwela. 
Nanti a Helodi kwene atamuzanyile nu mulandu, acino wamuwezezya kunotuli. Pasi nanti cimwi cino wacita iciipe cakuti afwilepo. 
Caleka namamunyambola sile nu kumusapula.” [
Pa nsita ya kuzevya Cimulo ca Ucilo, lyonsi Pilato wayasapwilanga wenga uwamu anyepwe.]
Iumba lyonsi lisanzika izwi liti, “Leka umuntu wii akomwe! Tusapwile Balaba!” 
(Balaba wanyefilwe mu ng'anda yaminyololo pamulandu wa kusangukila uteko ukwacitike mu musumba na pamulandu wa kukoma.)
Pilato walondanga kuti asapule Yesu, caleka nupya avwanga kunoyali. 
Lelo yasanzika mazwi yao, yati, “Atanwe pa lupanda! Atanwe pa lupanda!”
Pilato avwanga kunoyali iila lyakwe citatu ati, “Uzye wataifya cani? Ntazanyile mulandu umwi uno watacita uwakuti afwilepo. Caleka namamunyambola sile nu kumusapula.”
Lelo yatwalilila kulaizya nu kupamvya kuti Yesu atanwe, nga nu kulaizya kwao kusuka kutonsya Pilato. 
Caleka Pilato apingula ukulingana na vino yalondanga. 
Ayasapwila umuntu wino yalondanga, wiyo uwanyefilwe pamulandu wa kusangukila uteko nga na pamulandu wa kukoma. Lelo apeela Yesu kunoyali, kuti yacite mwaelile kulonda kwao.
Lyene lino asilika yasenda Yesu, umu nzila iyalema Simoni uwaku Kuleni, ala akwiza mu musumba kufuma mu mpanga. Alino yamutwika lupanda kuti asende alondele Yesu cisila.
Iumba likulu lilondela Yesu. Pakasi kao pali anaci alosyanga ni mpoma pamulandu wakwe. 
Yesu aseleukila kunoyali ayanena ati, “Mwe anaci amu Yelusalemu, mutandilila, lelo muililile mweisikulu na ana inu. 
Pano manda yaliza lino antu yalavwanga yati, ‘Alongo ing'umba, na anaci atatazile yavyale, nga na yao atatazile yonsye.’ 
 Lilyo alino antu yalanena imyamba yati, ‘Tuponelini,’ nga nu kunena twamba yati, ‘Tufisini.’ 
Pano ndi yacita vivyo ku muti wisi, nga fwandi cilaya uli ku muti ume?”
Antu yauze yaili, ali vipondo, nayo kwene yasenzilwe ku kukomwa pamwi na Yesu. 
Lino yafika ku cifulo camwangwa, “Pi panga,” yatana Yesu ni vipondo vyoili kwene, conga kwi kasa lilunji ni cuze kwi mani lyakwe. 
 Lyene Yesu avwanga ati, “Tata, uyelele, pano yatamanyile cino yakucita.”
 Antu iimilila, yala yakulola, nga intunguluzi zya Ayuda ala zikumusoweka, zikuti, “Watuulanga auze, lekini aituule umwisikulu ndi cakuti wene ali Katuula wino Leza wasolola!”
  Na asilika kwene iiza kunoli, yamusaalula, yamuletela waini musasalume, yati, 
“Ndi wewe Mwene wa Ayuda, ituule wemwisikulu.”
Na papela panoli palemvilwe mazwi yaa akuti, “Wii, ali Mwene wa Ayuda.”
Wenga uwamu vipondo ivyatanyilwe nawe amusoweka, ati, “Uzye usi wewe Katuula uwalavilwe? Ituule wemwisikulu nga utuule naswe!”
Lelo icipondo cuze cimukalipila citi, “Uzye wemo usyaopa Leza? Pasi pano nawe kwene uli mu uvunuko uli onga uwakufwa? 
Swemo catulingana ukuvunukwa, pano tukupokelela cilambu ciine ni milimo itu. Lelo pasi cintu cimwi ciipe cino umuntu wii wacita.” 
Lyene civwanga citi, “We Yesu ukanjiusye lino uliza na maka mu Wene wako.” 
Yesu nawe amunena ati, “Nakunena vino ilelo kwene umaya nani mu Paladaise.”
Cali manye lino ilanzi lyafika umutwe papela (12 Koloko), nga impanga yonsi inyepwa ni mfinzi kufika na pano ilanzi lyatemba (3 Koloko), 
 pano ilanzi lyazimile. Cisalu ca mu Ng'anda ikulu yakwe Leza cilepuka pakasi. 
 Yesu alaizya ni izwi likulu ati, “Tata, nafumbatika mupasi wane mu makasa yako.” Lyene lino wavwanga cii, afwa.
Musika wa mpuka ya vita lino walola vino ivyacitike alumbanya Leza, ati, “Cumi umuntu wii wali uwakaele!”
Lyene antu yonsi yano akongine nu kulola ivyacitike, lino yalola vii, yaswilila kumwao ala yakuyuma pa vifuwa nu ulanda. 
 Lelo yano onsi amanyile Yesu, pamwi na anaci yano amulondile kufuma ku Galile, iimilila katalamukila ala yakulola vintu vii.
Kwali umuntu izina lyakwe a Yosefu, uwaku Alimatiya, umusumba uwamu Yudeya. Wali uwamu nkombe zya mwi Tengo. Wali umusuma nupya uwalondelanga masunde, 
wino atazumilizye mapange nga ni vicitwa vyao. Wene walolelanga kwiza kwa Wene wakwe Leza. 
Muntu wii aya kuli Pilato kuya lenga icala cakwe Yesu. 
Lyene aciisya pansi, acipomba mu nsalu itiswe yamutengo, nga aciika mwi lindi lino yafukwile mwi we, umutatazile mulale umuntu. 
Cali pa wanda wakuteyanya, lino Sabata lyati lyatandika.
Anaci yano alondile Yesu kufuma ku Galile yapita na Yosefu kuya lola ilindi na vino icala cakwe Yesu calalikwa. 
 Alino yaswilila kumwao, yateyanya vya mununko usuma nga na mafuta acinunu cisuma.
Katondo tondo pa wanda wakutandika mulungu, anaci yasenzile vya mununko usuma vino yalanga yati yateyanya, iyaya nu kwi lindi. 
Yazanyile iwe lyati likunkulusiwapo mpiti kufuma pa mulyango wi lindi. 
Lelo lino ingilemo, yatazanyile icala ca Mwene Yesu. 
Lino yacili yakuzunguka cuze pali cii, mukupumikizya, antu yaili aonsi iimilila pa mbali yao ala yazwite vizwalo viyengese cuze. 
Anaci yuvwa intete cuze, nga inamila pansi, alino antu yaya yayuzya yati, “Uzye pacani mukulondela umupuma mu afwe? 
Asimo muno, watazyukuka. Iusyini vino wamunenyile lino wali mu Galile, 
 ati, ‘Umwana wa muntu alinzile apelwe ku antu yakaifya, nu kutanwa, na pa wanda wakulenga yatatu alazyukuka.’”
Lyene iyiusya amazwi yakwe, 
nga lino yawela kufuma kwi lindi, iyalandila alondezi ikumi na wenga nga nayauze onsi vintu vii vyonsi. 
Anaci yaya yali a Maliya uwaku Magadala, Yoana na Maliya nyina wakwe Yakobo, nga na anaci yauze ali nao, yano yalandile atumwa vintu vii. 
Lelo mazwi yaa yuvwika wa myawe ku atumwa, nupya yatataile. 
Lelo Petulo akatuka asimwilila nu kwi lindi. Lyene ainama, asungamilamo, alola sile insalu zitiswe zyamutengo zituzi. Alino aswilila ukwakwe ala akuzunguka pali cino icacitike.
Uwanda kwene ulya alondezi yakwe Yesu yaili yayanga ku muzi uwamwangwa Emausi, uwali manye makilomita ikumi na lyonga kufuma ku Yelusalemu, 
ala yakulanzyanya pa vintu vii vyonsi ivyacitike. 
Lyene lino yacili yakulanzyanya, Yesu apalama nu kupitila pamwi nao. 
Lelo manso yao yakufilwe nga yaposiwa kumulooka. 
Yesu ayauzya ati, “Uzye mukulanzyanya cani lino mukupita?”
Lyene wenga pano yali izina lyakwe a Keleopa, amuuzya ati, “Uzye wewe uli mwenyi wenga sile mu Yelusalemu atamanyile vintu vino vyati vicitikamo mu manda yaa?”
Nawe amuuzya ati, “Uzye vintu ci?” Nao yaasuka yati, “Vintu vyacitikile Yesu uwaku Nazaleti. Uwali a Kasema wa maka mu vicitwa nu mu mazwi pa manso yakwe Leza nga na pa manso ya antu onsi. 
Yasimapepo akalamba nga ni ntunguluzi yamupile kuti apingulwe ukufwa, alino yamutanyile. 
Lelo twapaalile ukuti aliwe angaya uwakuleka kuti aina Izlaeli yakululwe. Endi, kulunda pali cii, uu uli wanda uwalenga yatatu kufuma pano cacitikile. 
Nupya kulunda pali cii, anaci yamwi amwi umba litu iyatuzungusya cuze. Iyaile kwi lindi katondo tondo, 
lelo yatali yazana icala cakwe. Lyene iyawela ala yakulanda vino yati yalola cilolwa ca angeli yano ali yayanena vino wene umumi. 
Yamwi muli sweswe iyaya nu kwi lindi yazana ukuti cili wakwe vino anaci yali yakulanda, lelo yatali yamuweni.”
Lyene Yesu ayanena ati, “Viwelewele mwe, mwe muno mwakoma myenzo pa kutaila vintu vino yakasema yalanda. 
Uzye citalondekwanga ukuti Katuula uwalavilwe acule mu vintu vii nga alino aingile mu lulumbi lwakwe?” 
Lyene Yesu ayalondolwela vyonsi vyaya mu mpapulo zyakwe Mose na yakasema, pamulandu wakwe umwisikulu.
Lino yapalama pipi nu ku muzi uno yayangamo, Yesu acita kwati akupuzya. 
Lelo yamupapata yati, “Ikala naswe, pano ilanzi lyatemba na kakuku ikatola.” Caleka aingila aikala nao. 
Lyene lino watenzi nao pa cakulya, atoola mukate, ataizya, aumokoola, alino aupela kunoyali. 
Lyene manso yao yakupuluka nga nao yamulooka. Alino nawe ata kuloleka ku manso yao. 
Nao yavwanzyanya yati, “Uzye myenzo itu itali ikupya uku luzango lino wali akulanda naswe mu nzila, nu kutulondolwela malembelo?”
Pa nsita kwene ilya yakatuka yaswililamo ku Yelusalemu. Kuko akuno yaile yazana alondezi ikumi na wenga yati yakongana pali pamwi na auze, 
yala yakuvwanga yati, “Cumi Umwene watazyukuka, nu kuloleka kuli Simoni.” 
Lyene nao oili yalondolwela auze cino icacitike pa museo, na vino yamanyile Umwene lino wamokoozile umukate.
Walanga lino antu yaya oili yacili yakuvwanga cii, mukupumikizya Yesu aimilila pakasi kao nga ayanena ati, “Mutende uye namwe.”
Lelo yene yacintukila yuvwa intete cuze, yala yakwelenganya vino yalola umuyeye. 
Lelo nawe ayanena ati, “Uzye pacani mwasakamikwa? Uzye pacani mukutwisika mu myenzo inu? 
Lolini, makasa yane ni ngazo zyane. Ala anene kwene! Mumpampante nu kulola, pano umuyeye utakwata munyefu na mafupa, wakwe vino mukulola nkweti.”
Lyene lino walanda cii, ayalanga makasa yakwe ni ngazo zyakwe. 
Lelo nalyo kwene pamulandu wakuzuziwa nu luzango, lino yatali yataile, yazunguka, nga nawe ayauzya ati, “Uzye mukweti cakulya cimwi pano?” 
Nao yamupeela citina ca nswi iyoce, 
alino nawe atoola alya pa manso yao. 
Lyene ayanena ati, “Vii, vili vintu vino namunenanga lino nali namwe, ukuti vintu vyonsi vino vyalemvilwe pamulandu wane mu mpapulo zyakwe Mose na zyakwe yakasema, nga nu mu Masamu vilinzile kufikiliziwa.” 
Lyene akupulula myenzo yao kuti yamanye malembelo. 
Alino ayanena ati, “Calembwa ukuti, Katuula uwalavilwe alinzile kucula. Na pa wanda wakulenga yatatu alazyukuka kufuma ku afwe, 
nga nu kuti mwi zina lyakwe kuye kukosola ku antu amu nko zyonsi, kutandikila mu Yelusalemu, pakuti yazenzuke nu kuti Leza ayelele maifyo yao. 
Mwemwe yakambone pa vintu vii. 
 Nani ndatuma panomuli cino Tata wandaya. Lelo mulinzile mulolele mu musumba, kufika lino mulapokelela maka kufuma kwiyulu.”
Lyene ayasenda kufika nu ku Betaniya, nga akatusya makasa yakwe ayapolelela. 
 Lino acili akuyapolelela, ayasya asendwa kwiyulu kupela. 
Lyene [yamupepa, nga] yaswilila ku Yelusalemu, ala yali nu luzango cuze, 
nu kusumba nsita yao ya mapepo lyonsi mu Ng'anda ikulu yakwe Leza, ala yakulumbanya Leza.
