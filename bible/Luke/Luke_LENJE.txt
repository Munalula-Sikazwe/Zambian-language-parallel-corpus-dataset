Nomusunikwi baTeyofilasi, kweelana ambomwishi baanji beelesha camaansa obilo kwaamba ayi balembe shintu isho shakacitika pakati kesu. 
Bakalemba kweelana ambotwakalwiitikwa kubaabo bakabona shintu ishi ameenso kuswa kumatalikilo, abo bakalinga mbobeshikushimikila Makani Abotu. 
Shintu shoonse ishi ndakashiipushisha kubaabo bashishi mbuli mboshibete kuswa kumatalikilo, aboobo nkambo, ndayeeya kwaamba ayi nshileembe kweelana amboshikonkene. 
Ndacita boobo kwaamba ayi mushibe lushinisho lwa sheesho shoonse nshimwakeeshikwa.
Munshiku isho mwaami Elodi ndyaakalinga kulela cishi ca Judeya, kwakalinga mupailishi wakalinga kwiitwa ayi Sekaliya, mulikoto lya bapailishi lyakwe Abija. Wakalinga kweebete Lisabeti wa mulunyungu lwakwe Aloni. 
Boonse bobilo bakalinga bantu baluleme pameenso akwe Lesa, abo bakalinga kukonkela Milawo asheesho shoonse Lesa nshaakalinga kuyanda ayi bacite. 
Sombi tebakalinga kucitewo mwaana mukwiinga Lisabeti taakalinga kushala alimwi baalinga bacembela.
Bumwi bushiku Sekaliya wakalinga kucita ncito yakwe yabupailishi muŊanda yakwe Lesa, bulishi bwakwe ndibwakashika. 
Ono kweelana ambobakalinga kucita bapailishi, bakooma cisolo ico cakawita Sekaliya kwaamba ayi aye muŊanda yakwe Lesa mukutenta tununkila kabotu pacipaililo. 
Sekaliya ndyaakalinga kutenta tununkila kabotu, likoto lya bantu lyakalinga pansengwe kalipaila.
Mpeeke munjelo wakwe Lesa wakaboneka kaaimfwi kulubasu lwalulyo lwa cipaililo pakalinga kutentelwa tununkila kabotu. 
Sekaliya ndyaakabona munjelo wakakankamana akuloonda. 
Sombi munjelo uyo wakamwaambila ayi, “Utaloondi Sekaliya, Lesa wanyumfwa kupaila kwako, aboobo mukaako Lisabeti ulaakushala mwaana musankwa uyo ngweshi ukatumbe ayi Joni. 
Ulaakukondwa akusangalala alimwi abantu baanji abalo balaakusekelaamo ceebo cakushalwa kwakwe. 
Mwaana uyo ulaakunoocite bulemu bunene kuli Lesa alimwi teshi akanwewo waini nabi shimwi shikola. Lakwe ulaakushalwa kaaswite Mushimu Usalashi. 
Ulaakuboosha bene Isilaeli baanji kuMwaami Lesa wabo. 
Joni ulaakuya kunembo lya Mwaami alimwi ulaakunoocite nkusu mbuli shakalinga kucite mulaluki mukulukulu Elija. Ulaakuleta lunyumfwano pakati ka baana abamaishiwabo alimwi. Ulaakusandula bantu batanyumfwi kwaamba ayi babe amiyeeyo mbuli ya baluleme. Ulaakubamba bantu bakwe Lesa ayi banoolibambite kumusebensela.”
Sekaliya wakeepusha munjelo ayi, “Ino ndaakwishiba buyani ayi ici ncalushinisho? Mukwiinga nebo ndacembela alakwe mukaangu wacembela.”
Munjelo uyo wakakumbula ayi, “Nebo ndime Gabuliyelo wiimikana pameenso akwe Lesa. Lakwe ngowantuma ayi nse nkulwiite makani abotu aya. 
Sombi tookwe kushoma makani aya eshi akacitike ciindi caakushika. Paceebo ceeco utooba cibuulu kushikila bushiku ubo shaakucitika shoonse nshindakwaambila.”
Ciindi coonse ici bantu bakalinga kulindilila Sekaliya akukankamana ayi na nciinshi camucelesha kuswa muŊanda yakwe Lesa. 
Ndyaakaswaamo, taakalinga kucikonsha kwaamba akuli mbabo. Aboobo bantu bakeshiba kwaamba ayi Lesa kuli ncaamubonesha, lyalo wakatalika kwaambisha maansa kaalibo ngucibuulu.
Ndyaakamanisha bulishi bwakwe muŊanda yakwe Lesa, Sekaliya wakaya kumishaabo. 
Ndipakeendabo nshiku shiniini Lisabeti mukaakwe Sekaliya wakamita. Lyalo wakalishisa keekalabo muŋanda kwa myeenshi yosanwe kaamba ayi, 
“Lesa ono wanyumfwila nkumbu wankusha nsoni pameenso a bantu.”
Mumweenshi wasanu awomwi kuswa kukumita kwakwe Lisabeti, Lesa wakatuma Gabuliyelo mundabala inene ya mucishi ca Galili iyo yakalinga kwiitwa ayi Nasaleti. 
Wakaya kumwanakashi wakalinga kwiitwa ayi Maliya utana kukumanaawo amusankwa. Maliya uyu wakalinga kumamikitwe kumusankwa wiitwa ayi Josefu uyo wa mulunyungu lwakwe Defedi. 
Munjelo ndyaakashika kuli Maliya wakamwaansha ayi, “Waboneka, webo noocite coolwe kuli Lesa. Lesa uli andiwe.”
Sombi Maliya wakapenshekwa abuumbi mumoyo pamakani aya, alimwi wakaliipusha mumoyo wakwe ayi, “Nkwaansha buyani uku?” 
Mpomunyaawo munjelo wakamwaambila ayi, “Utaloondi Maliya, mukwiinga Lesa wakubeta luse. 
Ulaakumita akushala mwaana musankwa uyo ngweshi ukatumbe ayi Jesu. 
Uyu mwaana ulaakuba mulemu alimwi ulaakunokwiitwa ayi Mwanaakwe Lesa wa kwiculu Wiindaawo. Mwaami Lesa ulaakumupa bwaami bweenka bwakalinga kucite Defedi ishi mukulukulu. 
Ulaakuba mwaami wa mushobo wakwe Jakobo alimwi bweene bwakwe teshi bukamaneewo.”
Lyalo Maliya wakeepusha munjelo ayi, “Ino ici inga cacitika buyani nebo nenteshiiwo amusankwa?” 
Munjelo wakakumbula ayi, “Mushimu Usalashi ulaakwisa pali ndiwe ankusu shakwe Lesa wiindaawo shilaakukufwekelela. Aboobo mwaana usalalite eshi akashalwe, ulaakunokwiitwa ayi Mwanaakwe Lesa. 
Te ulimwishi mukwanu Lisabeti ulya walinga kwaambwa ayi taashali? Alakwe bulya ulicite lifumo lya myeenshi yosanwe awomwi lya mwaana musankwa. 
Mukwiinga kuli Lesa taaku ciyumu.” 
Mpeeke Maliya wakakumbula ayi, “Acicitike kweelana ambomwaamba mukwiinga nebo ndimusebenshi wakwe Lesa.” Lyalo munjelo uyo wakamushiya.
Ndipakeenda nshiku shiniinibo, Maliya wakanyamuka lweendo cakufwambaana kuya mundabala yakalinga mutulundu mucishi ca Judeya. 
Wakenjila muŋanda yakwe Sekaliya akwaansha Lisabeti. 
Mpeeke Lisabeti ndyaakanyumfwabo kwaansha kwakwe Maliya, mwaana ngwaakalinga kumitite wakanyanyaala mumala. Lyalo Lisabeti wakasushikwa Mushimu Usalashi. 
Mpomunyaawo wakoolobesha aliswi lya peculu ayi, “Ulicite coolwe ciinda pabanakashi boonse. Awooyo ngweshi ukashale ulicite coolwe. 
Anu ncoolwe cinene buyani ici kuli ndime kwaamba ayi mfwakashilwe banyina Mwaami wangu? 
Mukwiinga ndiwaŋanshabo mwaana mumala wanyanyaala cakusangalala. 
Ulicite coolwe mukwiinga wakashoma kwaamba ayi makani ngowakaambilwa kuswa kuli Lesa ncakwiila alaakucitika.”
Lyalo Maliya wakaamba ayi,
Ndisangalete abuumbi ceebo cakwe Lesa Mupulushi wangu
mukwiinga wayeeya kuliceesha kwangu nemusebenshi wakwe.
mukwiinga wa shintu shinene nshaancitila Lesa Shinkusu shoonse.
Nkumbu shakwe shili pali boonse abo bamulemeka
Lyaansa lyakwe lyacita shintu sha nkusu shikankamika.
Wakusha baami beshinkusu shiinji pashuuna sha bwaami,
Wapa bafwite nsala shintu shiinji shibotu,
Wasunga cipangano ncaakashomesha bakulukulu,
Taakwe kuluba kucitila nkumbu Abulaamu
Maliya wakekala aLisabeti myeenshi yotatwe keeyanda kukwana. Kuswawaawo wakaboolela kumishaabo.
Ndicakashika ciindi ceelete, Lisabeti wakapulukaamo mwaana musankwa. 
Bashimukobonyina abamakwabo ndibakanyumfwa mbuli Lesa mbwaakacitila nkumbu shiinji Lisabeti bakasekelela pantu pomwi anguwe.
Mwaana ulya ndyaakakwanisha nsondo abushiku bomwi bakesa mukumupalula. Bakalinga kusuni akwaamba ayi bamutumbe liina lyakwe ishi lya Sekaliya, 
sombi banyina bakakaka akwaamba ayi ulyeelete kwiitwa ayi Joni.
Bantu bakakumbula ayi, “Taakuuwo shikamukowa wako ucite liina ili!” 
Lyalo bakaambisha kumaansa kwiipusha baishi liina ndibakalinga kusuni kutumba mwaana.
Mpomunyaawo Sekaliya wakasenga cakulembelaawo akulemba ayi, “Liina lyakwe nguJoni.” Ici cakakankamika bantu boonse. 
Amanebo kulemba boobo wakacikonsha kwaamba alimwi akutalika kulumbaisha Lesa. 
Bantu boonse bakalinga kwikala pafwaafwi bakaloonda abuumbi. Lyalo shoonse ishi shintu shakanyumfwika mucishi coonse ca tulundu twa muJudeya. 
Bantu boonse bakanyumfwa cikani ici bakalinga kuciyeeya mumyoyo akuliipusha ayi, “Mwaana uyu ulaakubanshi?” Mukwiinga cakaboneka ayi nkusu shakwe Lesa shakalinga pali nguwe.
Mpeeke Sekaliya, ishi wakesushikwa Mushimu Usalashi akulaluka ayi,
“Atulumbaishe Mwaami Lesa wa bene Isilaeli
Watupa Mupulushi ucite nkusu
Kweelana ambwaakaamba kwiinda mubalaluki bakwe
ulaakutupulusha kuswa kubalwani besu,
Wakaamba ayi ulaakunyumfwila nkumbu bamashali besu bakulukulu
Wakashomesha cakulumbila kuli ishiwesu Abulaamu ayi
ulaakutupulusha kuswa kubalwani
akweenda pameenso akwe katusalalite akululama
Webo omwanaangu ulaakwiitwa ayi
Ulaakushibisha bantu bakwe kwaamba ayi
Lesa wesu uliswite nkumbu
Ulaakumunikila baabo bashiite mumunshinshe amucimfule ca lufu,
Lyalo mwaana uyo Joni wakakula akushimpa mumushimu. Wakekala muluyanga kushikila bushiku ubo mbwaakalitondesha patuba kubantu ba muIsilaeli.
Munshiku isho Sisa Agasitasi, muleli munene wa kuLoma, wakabika mulawo wakwaamba ayi bantu boonse bali mubuleelo bwa Loma balembwe. 
Uku kwakalinga nkokulembesha kutaanshi kwakacitika Kwilinyasi ndyaakalinga mweendeleshi mucishi ca Silya. 
Boonse bakaya mukulembesha umwi aumwi kumishaabo nkwaakashalilwa. 
Josefu alakwe wakanyamuka kuswa kuNasaleti mucishi ca Galili kuya kundabala yakwe Defedi iyo yakalinga kwiitwa ayi Betileemu, mucishi ca Judeya, mukwiinga wakalinga ngwa mulunyungu lwakwe Defedi. 
Wakaya pantu pomwi aMaliya uyo ngwaakalinga kumamikite kwaamba ayi baye bakalembwe, ciindi ici Maliya wakalinga kumitite. 
Kabacili kooko nshiku shakupulukaamo shakashikila. 
Wakapulukaamo mwaana wakwiiya musankwa. Wakamupetelesha mushisani akumooneka mulinkubala lyakalinga kulitaamo ŋombe mukwiinga temwakalinga musena muŋanda ya beensu. 
Kulya kweenka kucishi kwakalinga beembeshi bakalinga kulindilila mbelele shabo mashiku. 
Mpeeke munjelo wa Mwaami Lesa wakaboneka kuli mbabo, lyalo bakaloonda abuumbi mukwiinga mpobakalinga kushiite pakaboolabo tuu kubulemu bwakwe Lesa. 
Munjelo wakabaambila ayi, “Mutaloondi mukwiinga ndaleta makani abotu eshi akasangalashe bantu boonse. 
Sunu mundabala yakwe Defedi mwashalwa Mupulushi wanu uyo ngoKlistu Mwaami. 
Ono nceeci citondesho, mutooya mucane kateta upeteleshetwe mushisani alimwi ulilete mulinkubala mulita ŋombe.”
Paciindi ceenka ico kwakaboneka baanjelo baanji baanji ba kwiculu pantu pomwi amunjelo ulya, kabalumbaisha Lesa kabaamba ayi,
“Bulemu kuli Lesa kwiculu lya maculu,
Ndibakaswaawo baanjelo akuboolela kwiculu, beembeshi bakalyaamboosha ayi, “Katiya tushikeeko kuBetileemu tukabone cacitika ico Mwaami Lesa ncaatwishibisha.”
Bakaya cakufwambaana, bacana Maliya aJosefu alimwi amwaana kaalete mulinkubala mulita ŋombe. 
Beembeshi ndibakamubona, bakakonkolola shoonse nshibakaambilwa kumunjelo pamwaana uyo. 
Mpeeke boonse ndibakacinyumfwa cikani ici cakaamba beembeshi bakakankamana abuumbi. 
Maliya wakabika shintu shoonse ishi mumoyo wakwe akunooshiyeeya. 
Beembeshi balya bakaboolela kabaya cilemeka akulumbaisha Lesa pasheesho shoonse nshibakanyumfwa akubona. Cakaba bweenka mbuli munjelo mbwaakabalwiita.
Lyalo ndipakeenda nshiku shosanwe ashotatwe mwaana ulya wakapalulwa akutumbwa ayi Jesu, liina lyakaamba munjelo kaatana kumitwa.
Ciindi cakwaamba ayi bakasalashikwe kweelana aMilawo yakwe Mose ndicakashika, bakatola mwaana kuJelusalemu kwaamba ayi bakamutondeshe kuMwaami Lesa. 
Ici cakacitika kweelana ambocilembetwe muMilawo ya Mwaami Lesa kwaamba ayi, “Woonse mwaana musankwa wakwiiya ulyeelete kupekwa kuMwaami Lesa.” 
Bakaya mukupa acipo ca twaana tobilo twa mpolobe nabi nkulimba shobilo kweelana ambocilembetwe mumulawo wa Mwaami.
Ono muJelusalemu mwakalinga muntu wakalinga kwiitwa ayi Simyoni. Wakalinga muntu usalalite ulemeka Lesa alimwi wakalinga kulangila kupulushikwa kwa bene Isilaeli. Mushimu Usalashi wakalinga pali nguwe. 
Mushimu Usalashi uyu wakalinga wamuyubulwita kale ayi teshi akafwe kaatana kubona Usalitwe wakwe Lesa. 
Mushimu Usalashi wakamutanjilila Simyoni kuya kuŋanda yakwe Lesa. Bashali bakwe Jesu bakamwinjisha ayi bamucite kweelana aMilawo. 
Mpeeke Simyoni wakatambula mwaana akumufukata pamaansa akulumbaisha Lesa ayi,
“NoBaami, ncakwiila mwaciita mbuli mbomwakanshomesha nemusebenshi wanu.
Mukwiinga lupulusho lwanu ndalubona ameenso angu,
lupulusho ulo ndumwabambila
Uyu ngomumuni wakwaamba ayi
Bashali bakakankamana ndibakanyumfwa maswi akaamba Simyoni pamwaana uyo. 
Mpeeke Simyoni wakabapa coolwe akulwiita Maliya banyina Jesu ayi, “Uyu mwaana wasalwa aLesa kwaamba ayi awishe akubusha baanji pakati ka bene Isilaeli. Ulaakuba citondesho cakuswa kuli Lesa ico baanji nceshi bakakake. 
Ulaakuyubulula miyeeyo yabo ishishitwe. Ono awebo buumba bulaakukucata anga wayaswa mupeeni kumoyo.”
Kwakalinga mulaluki aumwi mwanakashi wiitwa ayi Ana. Wakalinga mwanaakwe Faniwelo wa mulunyungu lwakwe Asha. Wakalinga mucembele alimwi wakekala abeebaye myaaka yosanwe ayobilobo. 
Paciindi ico wakalinga kucite myaaka makumi osanwe aotatwe alimwi ayone. Ciindi coonse ici wakalinga kuya kuŋanda yakwe Lesa. Wakalinga kupaila kuli Lesa mashiku amalumwi alimwi wakalinga kuba aciindi cakulikasha kulya. 
Ceenka ici ciindi Jesu ndyaakatolwa, Ana wakashika walumba Lesa akwaamba makani pamwaana uyo kuli baabo boonse bakalinga kulindilila kupulushikwa kwa Jelusalemu.
Ono Josefu aMaliya ndibakamanisha kucita shoonse kweelana aMilawo ya Mwaami Lesa, bakaboolela kumishaabo kuNasaleti mucishi ca Galili. 
Lyalo mwaana wakakomena akuba ankusu alimwi wakaba musongo abuumbi. Aboobo coolwe cakwe Lesa cakalinga pali nguwe.
Bashali bakwe Jesu bakalinga kuya kuJelusalemu lyoonse pamwaaka pabushiku bwa Pasika bwakwiibaluka kusotokela. 
Jesu ndyaakaba amyaaka likumi ayobilo, bashali bakaya mukusekelela kweelana ambuli mbobakalinga kushibite. 
Ndikwakamana kusekelela bakatalika kuboolela kuNasaleti kabateshi kwaamba ayi Jesu wacaala kwisule kuJelusalemu. 
Balo bashali bakwe bakalinga kuyeeya ayi uli mulikoto lya bantu mbobakalinga kuyaabo nshila yomwi. Bakeenda mushinso wakatola bushiku bomwi. Ndibakabona kwaamba ayi taapo bakatalika kumuyandoola pabamakwababo ababyaabo. 
Ndibakacana ayi taapo, bakaboolela kuJelusalemu kunooya cimulangoola. 
Bakesa mukumucana ndipakeenda nshiku shotatwe muŋanda yakwe Lesa kaashite pakati ka bafundishi ba Milawo, kaabakutika akunoobeepusha miipusho. 
Bantu boonse bakakankamana ndibakanyumfwa kukumbula kwakwe kwabusongo. 
Bashali bakwe ndibakamubona bakacatabo pamilomo. Lyalo banyina bakaamba ayi, “Omwanaangu ino watupensheshanshi bobulya? Bona nebo abaiso twalinga kwisa cikulangoola katulisukeme abuumbi.” 
Jesu wakabakumbula ayi, “Ino mwalikunangwetanshi? Sa temwalinga kwishi kwaamba ayi ndyeelete kuba muŋanda ya baTa?” 
Sombi tabakwe kwishiba ncaakaamba.
Lyalo wakanyamuka akuyaabo kuNasaleti alimwi wakalinga kubanyumfwila. Maliya wakasunga shintu ishi shoonse mumoyo wakwe. 
Jesu wakakula muciimo amubusongo alimwi wakaba mwaana ukondelesha Lesa abantu boonse.
Wakalinga mwaaka wa likumi ayosanwe Tibelyasi kaali Sisa, muleli munene wa kuLoma, Pontyasi Pilato paciindi ici wakalinga ngomuleli wa cishi ca Judeya. Elodi wakalinga ngomuleli wa cishi ca Galili alakwe Filipo, mukwabo Elodi, wakalinga kweendelesha cishi ca Ituliya aTilakonitisi. Lisaniya wakalinga ngomuleli wa cishi ca Abilini. 
Ciindi ici ceenka Anasi aKayafasi bakalinga mbobapailishi banene. Nceciindi liswi lyakwe Lesa ndilyakashika kuli Joni mwanaakwe Sekaliya muluyanga. 
Mpeeke wakaya cishimikila mumishi yoonse yakalinga kushingulukite Mulonga wa Joodani, kaabaambila ayi, “Amusanduke kuswa kushibiibi shanu mubombekwe ayi Lesa amulekelele shibiibi shanu.” 
Cakacitika bweenka mbuli bwakalemba Isaya mulaluki mukulukulu ayi,
Misena yoonse ikuneme ilaakufukilwa
Lyalo mishobo yoonse ya bantu
Bantu baanji bakaya kuli Joni mukubombekwa. Sombi lakwe wakabaambila ayi, “Nobana bansoka mwebo! Ngani wamucenjesha kuloonda bukali bwakwe Lesa butoosa? 
Amucite ncito shibotu shitondesha ayi mwasanduka kuswa kushibiibi shanu. Mutanoolibeca mumyoyo yanu ayi, ‘Swebo tulicite Abulaamu ishiwesu.’ Ntoomulwiita calushinisho ayi Lesa ulakonsha kusandula mabwe kuba baana ba mulunyungu lwakwe Abulaamu. 
Bulya keembe kakutimbwishako shisamu kumiyanda kalibambitwe kale. Aboobo cisamu coonse citacati shisepo shibotu, cilaakutemwa akuwaalwa mumulilo.”
Bantu balya bakamwiipusha ayi, “Ino ono tucite buyani?” 
Lakwe wakabakumbula ayi, “Uyo ucite shakufwala shobilo apeewo comwi mubye utacite. Alakwe ucite shakulya acite bweenka ubo.” 
Beshikusonkesha bamwi bakaya mukubombekwa. Mpeeke bakeepusha Joni ayi, “Nkambo, ino tucite buyani?” 
Wakabaambila ayi, “Mutanosonkesha kwiinda pamweelo ngobamupingwita.” 
Abamwi bashilumamba bakamwiipusha ayi, “Ino swebo tucite buyani?” Wakabaambila ayi, “Mutapambi cintu ca muntu akubekesha milandu alimwi mulyeelete kusumina ayi ayo maali ngomutoofola ngaanji.”
Kulangila kwa bantu kwakatalika kuya cikomena, aboobo bantu baanji bakatalika kuyeeya ayi mpashi Joni ngoUsalitwe wakwe Lesa. 
Lyalo Joni wakabaambila boonse ayi, “Nebo ntoomubombeka amaanshi, sombi uyo utoosa uleendaawo nkusu pali ndime cakwaamba ayi nsheelete akwaangulula nsapato shakwe. Uyo lakwe ulaakumubombeka aMushimu Usalashi alimwi amulilo. 
Lakwe ulicite kale acakuululushishako maila kwaamba ayi akaaululushe akwaalongela mubutala. Lyalo ulaakutenta buungu boonse mumulilo utashimiki.” 
Joni wakashimikila bantu Makani Abotu munshila shiinji shiinji shimwi. 
Wakalinga kubaambila ayi baswe kushibiibi shabo. Munshiku isho sheenka, Joni wakakalalila Elodi pacilubo cakweeba Elodyasi muka mukwabo alimwi ashimwibo shilubo nshaakalinga kucita. 
Sombi Elodi lakwe wakeendilishaawo pabubi boonse pakwaanga Joni.
Bantu boonse ndibakamana kubombekwa alakwe Jesu wakabombekwa. Ono ndyaakalinga kupaila liculu lyakacaluka. 
Lyalo Mushimu Usalashi wakaseluka pali nguwe mbuli mpolobe aliswi lyakanyumfwika kuswa kwiculu ayi, “Ndiwe Mwanaangu ngoonsuni abuumbi. Pali ndiwe ndikondetwe abuumbi.”
Jesu wakatalika ncito yakwe kaayanda kukwanisha myaaka ili makumi otatwe. Wakalinga ngumwanaakwe Josefu mbuli mbobakalinga kuyeeya bantu. Josefu wakalinga mwanaakwe Eli, 
Eli mwanaakwe Matati, Matati mwanaakwe Lefi, Lefi mwanaakwe Meluki, Meluki mwanaakwe Janayi, Janayi mwanaakwe Josefu. 
Josefu mwanaakwe Matatiyasi, Matatiyasi mwanaakwe Amosi, Amosi mwanaakwe Naamu, Naamu mwanaakwe Esili, Esili mwanaakwe Nagai. 
Nagai mwanaakwe Maati, Maati mwanaakwe Matatiyasi, Matatiyasi mwanaakwe Semeini, Semeini mwanaakwe Joseki, Joseki mwanaakwe Joda, 
Joda mwanaakwe Jowanani, Jowanani mwanaakwe Leesa, Leesa mwanaakwe Selubabelo, Selubabelo mwanaakwe Shiyalutyelo, Shiyalutyelo mwanaakwe Neli, 
Neli mwanaakwe Meluki, Meluki mwanaakwe Adi, Adi mwanaakwe Kosamu, Kosamu mwanaakwe Elimadamu, Elimadamu mwanaakwe Ee. 
Ee mwanaakwe Joshiwa, Joshiwa mwanaakwe Elyasa, Elyasa mwanaakwe Jolimu, Jolimu mwanaakwe Matati, Matati mwanaakwe Lefi, 
Lefi mwanaakwe Simyoni, Simyoni mwanaakwe Juda, Juda mwanaakwe Josefu, Josefu mwanaakwe Jonamu, Jonamu mwanaakwe Eliyakimu, 
Eliyakimu mwanaakwe Meleya, Meleya mwanaakwe Mena, Mena mwanaakwe Matata, Matata mwanaakwe Natani, Natani mwanaakwe Defedi, 
Defedi mwanaakwe Jese, Jese mwanaakwe Obedi, Obedi mwanaakwe Bowasi, Bowasi mwanaakwe Salumoni, Salumoni mwanaakwe Nashoni, 
Nashoni mwanaakwe Aminadabu, Aminadabu mwanaakwe Adimini, Adimini mwanaakwe Ani, Ani mwanaakwe Esiloni, Esiloni mwanaakwe Pelesi, Pelesi mwanaakwe Juda, 
Juda mwanaakwe Jakobo, Jakobo mwanaakwe Isaki, Isaki mwanaakwe Abulaamu, Abulaamu mwanaakwe Tela, Tela mwanaakwe Nawo, 
Nawo mwanaakwe Selaki, Selaki mwanaakwe Leu, Leu mwanaakwe Pelegi, Pelegi mwanaakwe Eba, Eba mwanaakwe Shela, 
Shela mwanaakwe Kainani, Kainani mwanaakwe Afakisadi, Afakisadi mwanaakwe Shemu, Shemu mwanaakwe Nowa, Nowa mwanaakwe Lameki, 
Lameki mwanaakwe Metusela, Metusela mwanaakwe Enoki, Enoki mwanaakwe Jaledi, Jaledi mwanaakwe Maalalilu, Maalalilu mwanaakwe Kenani, 
Kenani mwanaakwe Enoshi, Enoshi mwanaakwe Seti, Seti ngomwanaakwe Adamu, Adamu mwanaakwe Lesa.
Jesu wakaswaako kuMulonga wa Joodani kaaswite Mushimu Usalashi uyo wakamutanjilila kuya muluyanga. 
Umo muluyanga wakekalaamo nshiku makumi one kaasunkwa aMubiibi, sombi akaya mulomo. Lyalo nshiku makumi one ndishakamana wakafwa nsala. 
Lyalo Mubiibi uyo wakamwaambila ayi, “Na uli Mwanaakwe Lesa, ambila libwe ili lisanduke cakulya.” 
Sombi Jesu wakakumbula ayi, “Cililembetwe muMalembo akwe Lesa ayi, ‘Muntu taabi abuumi mukulyabo kweenka.’ ”
Kuswawaawo Mubiibi uyo wakamutola peculu lya kalundu kalaamfu akumutondesha malelo oonse a mucishi ca panshi muciindi ciniinibo. 
Lyalo wakaambila Jesu ayi, “Buleelo boonse ubu ntookupa alimwi abubotu bwa mbubo, mukwiinga boonse bwakapekwa kuli ndime. Ndicite nkusu shakupa muntu oonse ngoonsuni. 
Nkokwaamba ayi na webo ufukame akunambila, boonse buleelo ubu butooba bwaako.” 
Sombi Jesu wakamukumbula ayi, “Cililembetwe muMalembo akwe Lesa ayi, ‘Ulyeelete kulambila Mwaami Lesa wako alimwi akusebenselabo nguwe.’ ” 
Kuswawaawo Mubiibi wakatola Jesu kuJelusalemu akumubika pakansunswa ka Ŋanda yakwe Lesa. Mpeeke wakaambila Jesu ayi, “Na uli Mwanaakwe Lesa liwaale panshi 
mukwiinga cililembetwe muMalembo akwe Lesa ayi, ‘Lesa ulaakutuma baanjelo bakwe kwaamba ayi bakakubaake,’ 
alimwi ayi, ‘Balaakukubaka kwaamba ayi utacisi cimpanta cako kulibwe.’ ” 
Jesu wakamukumbula ayi, “Cililembetwe muMalembo akwe Lesa ayi, ‘Utasunki Mwaami Lesa, Lesa wako.’ ”
Mubiibi uyo ndyaakamana kusunka Jesu munshila shoonse, wakamushiya akuyeeya kumusunka ciindi cimwi.
Jesu wakaboolela kuGalili Mushimu Usalashi kauli anguwe. Wakaya mpuwo mucishi coonse cilya. 
Wakalinga kwiisha mushoonde sha baJuda akulumbwa kubantu boonse.
Jesu wakashika kuNasaleti uko nkwaakakulila. Mpeeke kweelana ambwaakalinga kushibite, pabushiku bwakookesha bwa Cibelu wakaya kucoonde ca baJuda. Wakanyamuka kwaamba ayi abelenge Malembo akwe Lesa kubantu. 
Mpeeke wakapekwa ayi abelenge maswi akwe Lesa akalemba Isaya mulaluki mukulukulu. Lyalo wakacalula pakalinga kulembetwe ayi,
“Mushimu wa Mwaami Lesa uli pali ndime,
Wantuma akwaambilisha ayi uno ngomwaaka
Mpomunyaawo wakacala libuku akulipa musebenshi wa mucoonde ca baJuda akwikala panshi. Mpeeke boonse bakalinga mucoonde bakamulangishisha. 
Lyalo wakabaambila ayi, “Sunu malembo aya acitika cancinencine kweelana ambomwaanyumfwa kaabelengwa.” 
Boonse bantu bakamusuminisha cakukondwa alimwi bakakankamana ambwaakaamba makani cabusongo. Balo bakatalika kwaamba ayi, “Sa te ngomwanaakwe Josefu uyu?”
Mpomunyaawo wakabaambila ayi, “Mulaakuŋambila kashimpi aka ayi, ‘Omushiliki lishilike omwiine,’ alimwi mulaakuŋambilaawo ayi, ‘Nshiwakacita kuKapenaumu nshitwakanyumfwa, shicite akwalo kuno kucishi cine mishaanu.’ ” 
Wakabaambila alimwi ayi, “Ncakwiila ntoomwaambila ayi taakuuwo mulaluki ulemekwa mucishi cine mishaabo.
“Ono amunyumfwe, kwakalinga bamukalubinje banakashi baanji mulya muIsilaeli munshiku shakwe Elija mulaluki mukulukulu, ndikwakabula mfula myaaka yotatwe amyeenshi yosanwe awomwi, kwakaba nsala inene mucishi coonse. 
Elija taakwe kutumwa kumuntu uli woonse mucishi ca Isilaeli, sombibo kumukalubinje wa kuSaleputa mucishi ca Sidoni. 
Mbweeke ubo kwakalinga bakalinga kuciswa manata baanji muIsilaeli munshiku shakwe Elisha mulaluki mukulukulu. Ono sombi Naamani wa kuSilya eenkabo ngowakasalashikwa akuba kabotu.”
Ingayi banyumfwe boobo, bantu boonse bakalinga mucoonde ca baJuda bakakalala. 
Mpeeke banyamuka akutaanya Jesu kumukusha mundabala ilya, kuswawaawo bakamutola peculu lya kalundu pakalinga kuyakitwe ndabala yabo, kabasuni kwaamba ayi bamuwaale panshi. 
Sombi lakwe wakeenda pakati ka bantu akunooya mwiine eenka.
Mpomunyaawo wakaya kuKapenaumu ndabala ya mucishi ca Galili. Uko wakalinga kwiisha bantu pabushiku bwakookesha bwa Cibelu. 
Boonse bakakankamana abuumbi ndibakanyumfwa kwiisha kwakwe, mukwiinga maswi akwe akalinga abulemu ankusu. 
Mucoonde ca baJuda mulya mwakalinga muntu wakalinga kucite shikaswa wakoolobesha aliswi linene ayi, 
“Anu twamucitanshi mwebo nobaJesu ba kuNasaleti? Sa mwesa mukutunyonyoola? Ndimwishi ndimwe wooyo Usalalite uswa kuli Lesa!” 
Lyalo Jesu wakakalalila shikaswa ayi, “Umuna swa muli nguwe!” Shikaswa wakamuwisha panshi pakati ka bantu akuswa muli nguwe cakutamucisaawo.
Bantu boonse bakakankamana akwiipushanya ayi, “Anu ngomaswinshi aya? Ncakwiila lakwe ulaambila bashikaswa cankusu abalo balamunyumfwila baswaamo!” 
Aboobo mpuwo yakwe yakanyumfwika kumisena yoonse yakalinga kushingulukite cishi cilya.
Lyalo Jesu wakaswaamo mucoonde ca baJuda akuya kuŋanda yakwe Simoni. Bapongoshi bakwe Simoni banakashi bakalinga balwashi cimpwita. Mpeeke bantu bakasenga Jesu ayi abashilike. 
Mpomunyaawo wakaya weemikana kulubasu lwa bulo akwaambila cimpwita ayi ciswe. Ciindi ceenka ico cimpwita cakamana. Bapongoshi abo bakabuka akutalika kutabataba akubapa shakulya.
Lisuba ndilyakalinga kwipila abo bakalinga kucite babyaabo bakalinga kuciswa malwashi apusenepusene, bakabaleta kuli Jesu. Wakabacata maansa boonse balwashi, mpeeke bakaba kabotu. 
Bashikaswa bakaswa mubantu baanji kaboolobesha ayi, “Ndiwe Mwanaakwe Lesa!” Sombi lakwe wakabakalalila akubakasha kwaamba mukwiinga balo bakalinga kumwishi ayi ngoUsalitwe wakwe Lesa.
Ndibwakaca Jesu wakanyamuka waya kumusena kwatakalinga kwikala bantu. Bantu bakatalika kumuyandoola, ndibakamucana bakeelesha kumusenga camaansa obilo kwaamba ayi atayi kumwi. 
Sombi lakwe wakabakumbula ayi, “Ndyeelete kushimikila Makani Abotu a Bweene bwakwe Lesa kumandabala amwi akwalo mukwiinga ncendakeshita.” 
Aboobo wakaya bushimikila mushoonde sha baJuda sha muJudeya moonse.
Bushiku bumwi Jesu wakalinga kwiimfwi muloombe lwa Lweenge lwa Genesaleti. Bantu baanji bakalinga kushindikana kwaamba ayi banyumfwe maswi akwe Lesa. 
Lyalo Jesu wakabona maato obilo kaangitwe muloombe, beshikucaya nswi kabali baswaamo kabasansha toombe twabo. 
Jesu wakenjila mubwaato bomwi ubo bwakalinga bwakwe Simoni, mpeeke wakamusenga ayi abushindike kwaamba ayi butalamukeeko kuswa muloombe. Mpomunyaawo wakekala mubwaato watalika kwiisha bantu abo.
Ndyaakamanisha kwiisha, wakaambila Simoni ayi, “Katiya pakatikati kwaamba ayi muwaale toombe twanu mumaanshi mucate nswi.” 
Simoni wakakumbula ayi, “NoBafundishi, swebo bwatuceta pamaanshi katusuni kucata nswi, sombi maawe akomuubo. Nakubi boobo toombe ntootuwaalaawo mukwiinga ndimwe mwaamba.” 
Ono ingayi bacite kweelana ambobakaambilwa, bakacata nswi shiinji cakwaamba ayi toombe katuyanda kupasuka. 
Lyalo bakeetabo babyaabo bakalinga mubwaato bumwi ayi bese babacafweeko kusubula. Abalo bakesa mpeeke basubula nswi shilya akususha maato obilo ayo cakuyanda kupila. 
Ndyaakabona boobo, Simoni Pita wakafukama kunembo lyakwe Jesu akwaamba ayi, “Amunshiiye Nkambo, mukwiinga ndimucita shibi!”
Simoni ababye bakakankamana abuumbi pakufula kwa nswi shilya nshibakacata. 
Jemusi aJoni bana bakwe Sebedi babye Simoni abalo bakakankamana abuumbi. Lyalo Jesu wakaambila Simoni ayi, “Utaloondi mukwiinga bulya kuswa sunu, unanooli shikuleta bantu kuli ndime, bweenka mbowalinga kucata nswi.”
Mpomunyaawo maato abo bakaakwelela kuloombe lwa lweenge. Kuswawaawo bakashiya shoonse akukonkela Jesu.
Jesu ndyaakalinga kucili mundabala imwi wakakumana amuntu wakalinga kuciswa manata mubili woonse. Ingayi abone Jesu, wakafukama kunembo lyakwe akumusenga ayi, “Nkambo, na kamusuni inga mwanshilika.”
Jesu wakafungulula lyaansa lyakwe wakamucata akwaamba ayi, “Ee ndisuni, ba kabotu!” Lyalo manata akamana. 
Kuswawaawo Jesu wakamwaambila ayi, “Nyumfwa, utalwiiti muntu nabi womwi pacikani ici. Sombi ululamebo kuya kumupailishi, ukalitondeshe kuli nguwe ayi waba kabotu. Koya upe cipo kweelana abwakaamba Mose kwaamba ayi bantu bashome ayi waba kabotu.”
Nakubi boobo impuwo yakwe Jesu yakanyumfwika kubantu baanji. Aboobo bantu baanji bakesa kuli nguwe kwaamba ayi banyumfwe maswi akwe alimwi ayi malwashi abo amane. 
Sombi lakwe wakabashiya akuya kumusena kwatakalinga kwikala bantu mukupaila.
Bushiku bumwi Jesu ndyaakalinga kwiisha, baFalisi abafundishi ba Milawo bamwi bakalingaawo abalo apo. Bantu abo bakaswa mumishi yoonse ya kuGalili, kuJudeya alimwi akuJelusalemu. Nkusu shakwe Lesa shakushilika shakalinga muli Jesu. 
Mpomunyaawo bantu bamwi bakaleta musankwa wakalinga kuyuminite mubili pamacila. Bakeelesha kumwinjisha muŋanda ayi bamooneke muliimfwa lyakwe Jesu. 
Sombi pakumwiinshila kumutola mukati pakabula mukwiinga wa bantu kufula. Lyalo bakatantaakwe peculu lya ciluli ca ŋanda akupanga bulyango. Bakamwiinsha akumuleelesha pamacila pakati ka bantu kushikila muliimfwa lyakwe Jesu. 
Jesu ndyaakabona lushomo lwabo, wakaamba ayi, “Ndaba, shibiibi shako shalekelelwa.”
Ingayi bafundishi ba Milawo alimwi abaFalisi bakatalika kwiipushanya ayi, “Ino ngani uyu utoocobola Lesa? Ngani weenga walekelela shibiibi? sa te nguLesa eenkabo?” 
Lyalo Jesu wakeshiba ncibakalinga kuyeeya mumyoyo yabo wakabeepusha ayi, “Ino mutooyeeyelanshi shintu sha mushobo uyu mumyoyo yanu? 
Ncili cuubu kwaambila muntu ayi, ‘Shibiibi shako shalekelelwa,’ nabi kwaamba ayi, ‘Nyamuka, weende’? 
Sombi ntooyanda kwaamba ayi mwishibe ayi MwanaaMuntu ulicite bulemu ankusu shakulekelela shibiibi pacishi ca panshi.” Mpomunyaawo wakaambila uyuminite mubili ayi, “Ntookwaambila, nyamuka, bwesa macila ako uye kumishaanu.”
Mpomunyaawo wakabuka mumeenso abo, wabwesa macila mpaakalinga kulete akutalika kunooya, kaaya cilumbaisha Lesa. 
Bantu boonse bakakankamana abuumbi alimwi bakaloonda. Lyalo bakatalika kulumbaisha Lesa akwaamba ayi, “Ici ncetwabona sunu, tatuna kucibonaawo.”
Kuswawaawo Jesu wakaswita pansengwe akubona shikusonkesha wakalinga kwiitwa ayi Lefi, kaashite mukaanda kamusonko. Mpeeke Jesu wakamwaambila ayi, “Nkonkele.” 
Mpomunyaawo alakwe wakasulukoobo pasheesho shoonse shakalinga mukaanda akumukonkela. 
Lefi wakabamba shakulya shiinji kwaamba ayi basekelele aJesu muŋanda yakwe. Kwakalinga beshikusonkesha abantu bamwibo bakacanikaawo akulya pantu pomwi ambabo. 
BaFalisi bamwi abafundishi ba Milawo ba mulikoto lyabo, bakatalika kutongookila bashikwiiya bakwe Jesu ayi, “Ino mutoolitanshi akunwa pantu pomwi abeshikusonkesha alimwi abantu batakonkeli Milawo yakwe Mose?” 
Lyalo Jesu wakabakumbula ayi, “Teshi bantu bayumu balangoola mushiliki, sombi balwashi beenka. 
Nshikwe kwisa mukwiita baluleme, sombi bamucita shibi kwaamba ayi basanduke kuswa kushibiibi shabo.”
Bamwi bantu bakeepusha Jesu ayi, “Bashikwiiya bakwe Joni Mubombeki liinji balaba aciindi cakulikasha kulya akupaila, abalo bashikwiiya ba baFalisi balacita bweenka ubo, sombi baako tababiiwo aciindi ici, balalya akunwa.”
Lyalo Jesu wakabaambila ayi, “Sa inga babye shibwiinga mwabakakatisha kutalya shibwiinga kaacili abo? Sobwe! 
Sombi ciindi cilaakushika shibwiinga ndyeshi akakushikweewo pali mbabo, lyalo paciindi ico ndyeshi bakalikashe kulya.”
Kuswawaawo Jesu wakabalwiitaawo cikoshanyo ayi, “Taaku muntu weenga wakwamuna cimami kunsalu ipya akutunga pacakufwala cikulukulu. Taakoonshi kucita boobo mukwiinga ubo inga wanyonyoola nsalu iyo alimwi cimami ico inga taceendelani acakufwala ico. 
Taaku muntu weenga wabika waini upya munkomwe sha shipaya shikulukulu. Na wabikamo waini upya ulapasula nkomwe alimwi waini woonse ulatika ashalo nkomwe shilanyonyooka. 
Nkokwaamba ayi waini upya ulyeelete kubikwa munkomwe sha shipaya shipya. 
Taaku muntu weenga wasuna kunwa waini upya na wamana kunwa waini ukulukulu mukwiinga ulaamba ayi, ‘Ulya ukulukulu ngubotu.’ ”
Bumwi bushiku Jesu abashikwiiya bakwe bakalinga kwiinda mumyuunda ya witi pabushiku bwakookesha bwa Cibelu. Ndibakalinga kuya ceenda, bashikwiiya bakwe bakatalika kuyapa mitwi ya witi akwiipekesa mumaansa akunoolya witi. 
Mpomunyaawo baFalisi bamwi bakeepusha ayi, “Ino mutoocitilanshi citasuminishikwi aMilawo pabushiku bwakookesha bwa Cibelu?”
Jesu wakakumbula ayi, “Sa tamukwe kubelengaawo cakacita Defedi ciindi lakwe ababye ndibakanyumfwa nsala? 
Wakenjila muŊanda yakwe Lesa akubwesa cimaande cisalalite. Wakalya cimaande ico cakalinga kulyabo bapailishi kweelana aMilawo akupaako babye.”
Lyalo Jesu wakabaambila ayi, “MwanaaMuntu ngoMwaami wa bushiku bwakookesha bwa Cibelu.”
Pabushiku bumwi bwakookesha bwa Cibelu, Jesu wakenjila mucoonde ca baJuda mukwiisha. Mucoonde umo mwakalinga musankwa wakalinga kuyuminite lyaansa lyalulyo. 
Bafundishi ba Milawo abaFalisi bakalinga kulangishisha ayi babone na Jesu utooshilika musankwa uyo pabushiku bwakookesha ayi bamucanine mpapo bubi. 
Sombi wakalinga kwishi ncebakalinga kuyeeya. Mpeeke wakaambila musankwa uyo wakalinga kuyuminite lyaansa ayi, “Kosa wiimikane kunembo kuno.” Alakwe wakanyamuka akuya mukwiimikana kunembo. 
Lyalo Jesu wakabaambila ayi, “Ntooyanda kumwiipusha ayi, ‘Ino Milawo ilatusuminisha kucitanshi pabushiku bwakookesha bwa Cibelu? Kucita cibotu na kucita cibiibi? Kupulusha buumi bwa muntu na kubunyonyoola?’ ” 
Amane kwaamba boobo wakalangilisha bantu boonse bakalinga mucoonde ca baJuda, mpeeke wakaambila musankwa uyo ayi, “Fungulula lyaansa lyako.” Alakwe wakalifungulula, lyalo lyakaba kabotu.
Sombi balo bakakalala abuumbi akutalika kulifuyafuya mbweenga bacita Jesu.
Muciindi ico Jesu wakaya kukalundu mukupaila alimwi bwakamucetabo kaapaila. 
Ndibwakaca wakeeta bashikwiiya bakwe. Lyalo pakati kabo wakasalawo bali likumi abobilo abo mbaakatumba ayi batumwi. 
Menaabo ngaaya: Simoni uyo ngwaakapa liina lya Pita, aAndulu mukwabo, Jemusi aJoni, Filipo aBatolomeyo, 
Mateyo, Tomasi, aJemusi mwanaakwe Alufeyasi alimwi aSimoni shikulwanina lwaanguluko, 
Judasi mwanaakwe Jemusi alimwi aJudasi Isikalyoti wakesa mukwaaba Jesu kunembo.
Jesu ndyaakakunkuluka pakalundu pantu pomwi abatumwi, wakeemikana paselebete. Pakalinga likoto linene lya bashikwiiya bakwe alimwi alikoto linene lya bantu bakaswa kumbasu shoonse sha kuJudeya akuJelusalemu. Bamwi bakaswa kumandabala anene a Taya aSidoni, akalinga muloombe lwa lweenge. 
Bakesa mukukutika Jesu alimwi ayi malwashi abo amane. Lyalo boonse bakalinga kupenshekwa abashikaswa bakaba kabotu. 
Bantu boonse bakalinga kweelesha kumukumya, mukwiinga nkusu shakalinga kuswa muli nguwe, shakalinga kubashilika boonse.
Ono Jesu wakalanga kubashikwiiya bakwe akwaamba ayi,
“Mulicite coolwe mwebo nomufwa nsala bulya
“Mulicite coolwe nomutoopatwa kubantu, kusuulwa akutukanwa alimwi akwaambwa ayi muli babiibi ceebo ca MwanaaMuntu! 
Mukakoondwe caakucitika ici akusotooka cakusangalala ceebo cilambu canu ncinene kwiculu. Mukwiinga abalo bakulukulu mbobakacita kubalaluki.
“Sombi mapensho kuli ndimwe nobabile
“Mapensho kuli ndimwe nomukutite bulya
“Mapensho kuli ndimwe noonse nomwaambwa kuba kabotu kubantu boonse mukwiinga bweenka ubo bamashali babo bakulukulu mbobakalinga kucita kubalaluki babeshi.
“Ono noonse nomutoonkutika ntoomwaambila ayi, ‘Amusune balwani banu alimwi akucita shibotu kubaabo bamupatite. 
Amubasengele coolwe kuli Lesa abo bamushingana alimwi abaabo bamupensha akubapaililaako. 
Na muntu wakuuma kulicili, piluluka akuume kulimwi alyalo. Na muntu wabwesa cakufwala cako capeculu, mupeteewo acakufwala camukati. 
Aba cintu kumuntu woonse wakusenga, alimwi na muntu wabwesa cintu cako, utamwaambili ayi acibooshe. 
Amucitile bantu bamwi bweenka mbomusuni ayi bamucitile.’
“Ono na kamusunibo bantu abo bamusuni, inga Lesa wamupetanshi coolwe? Mukwiinga abalo bamucita shibi balisunibo baabo babasuni! 
Na mulacita shibotu kubaabo beenka bacita shibotu kuli ndimwe, inga Lesa wamupa buyani coolwe? Mukwiinga abalo bamucita shibi mbobacita! 
Na mulakweleteshabo baabo beenka mbomushomete ayi balaakumubooshesha, ino inga mwalumbaishikwa buyani? Kayi abalo bamucita shibi balakweletesha bamucita shibinyinaabo ayi bakababooshele mweelo weenka uyo! 
Sombi mwebo mutaciti boobo, amusune balwani banu alimwi akucita shibotu kuli mbabo. Amukweleteshe kutamba ayi bakamuboosheshe. Lyalo mulaakuba acilambu cinene kwiculu. Mulaakuba bana bakwe Lesa wa kwiculu Wiindaawo uyo ucita shibotu kubaabo bataluumbi ababiibi. 
Amube ankuumbu bweenka mbuli Ishiwanu wa kwiculu.
“Mutoomboloshi bamwi kwaamba ayi amwebo Lesa atakamoomboloshi. Mutapi muntu mulandu kwaamba ayi mutapekwi mulandu amwebo. Sombi amumulekelele, Lesa alakwe ulaakumulekelela. 
Amupe babyaanu shintu nshibatacite, Lesa alakwe ndyeshi akamupe nshemutacite. Lesa ulaakumupa mucipimo cibotu cishindailitwe kashisempooka. Cipimo ncemupiminaamo bamwi alakwe Lesa nceshi akamupimineemo.”
Mpeeke Jesu wakabaambila cikoshanyo ayi, “Sa muntu moofu inga watanjililwa amoofunyina? Sa te boonse bobilo inga bawita mucilindi? 
Taaku muntu utokwiiya wiinda mufundishi wakwe, sombi muntu woonse ulaba mbuli mufundishi wakwe ndyaamanisha kwiiya.
“Ino inga wabona buyani kapampaansha kali muliinso lya mubyo akushiya cisamu cili muliinso lyako? 
Inga waambila buyani mukwanu ayi, ‘Mukwabo, tubone nkukusheko kapampaansha muliinso,’ na muliinso lyako omwiine kamuli cisamu? Webo omuntu nowaamba nshootaciti, taanguna kusha cisamu cili muliinso lyako, ndyeshi ubone kabotu akukusha kapampaansha kali muliinso lya mukwanu.
“Taaku cisamu cibotu ceenga cacata shisepo shibiibi, nabi cisamu cibiibi kucata shisepo shibotu. 
Nkokwaamba ayi cisamu cili coonse cilashibilwa kushisepo nshecicata. Taaku muntu uyapa nkuyu kucisamu ca myuumfwa nabi minyansa kucisamu ca kankoloŋonso. 
Muntu uli kabotu ulaamba shibotu shili mumoyo wakwe, alakwe muntu mubiibi ulaamba shibiibi shili mumoyo wakwe mukwiinga muntu ulaamba shiswite mumoyo wakwe.
“Ceebonshi mulanjita ayi, ‘Nkambo, Nkambo’ sombi kamutaciti nshemwaambila? 
Uyo woonse wisa kuli ndime akunyumfwa maswi angu akwaacita, ntoomutondesha mbwaabete. 
Uli anga ngumuntu wakakaba lwiimbi lulaamfu lwakashika palibwe, akuyakaawo ŋanda. Mulonga ndiwakesula, maanshi akatalika kuuma kuŋanda iyo. Sombi taikwe kuwa mukwiinga wakeeyaka kabotu. 
Sombi uyo unyumfwa maswi angu akutaacita, ulibo anga ngumuntu wakayaka ŋanda cakutakaba lwiimbi. Mulonga ndiwakesula, maanshi akatalika kuuma kuŋanda. Lyalo yakawa akunyonyooka abuumbi.”
Jesu ndyaakamanisha kwaamba maswi aya kubantu, wakaya kuKapenaumu. 
Kwakalinga mutanjilili umwi wa bashilumamba mwaanda wakalinga kucite musebenshi ngwaakalinga kusuni abuumbi. Uyo musebenshi wakalinga kuciswa cakufwa. 
Lyalo ndyaakanyumfwa mpuwo yakwe Jesu, wakatuma bamaloba ba baJuda bamwi kwaamba ayi bakasenge Jesu ayi ese ashilike musebenshi wakwe. 
Bakatumwa abo ndibakashika kuli Jesu, bakamusenga camaansa obilo ayi, “Bona, muntu uyo ulyeelete kwaamba ayi umucaafwe, 
mukwiinga ulisuni mushobo wesu alimwi wakatuyakila acoonde.”
Mpeeke Jesu wakayaabo. Ndyaakashika pafwaafwi aŋanda, munene wa bashilumamba wakatuma babye kuli Jesu mukumwaambila ayi, “Nkambo, mutalishupibo, mukwiinga nebo nsheelete kwaamba ayi mwinjile muŋanda yangu. 
Nceceeco ncentakwe kushita nemwiine kuli ndimwe. Nakubi boobo mwaambebo liswi musebenshi wangu utooba kabotu. 
Mukwiinga anebo ndimuntu ukonkela milasho ya banene ba pancito alimwi ndicite bashilumamba mboondwiita nsheensuni. Ndacita na ndaambila shilumamba ayi, ‘Koya,’ alakwe ulaya. Na ndaambila shilumamba umwi ayi, ‘Kosa,’ alakwe ulesa. Na ndaambila musebenshi wangu ayi, ‘Cita ici,’ alakwe ulacicita.”
Jesu ndyaakanyumfwa boobo, wakakankamana. Lyalo wakalanga kubantu baanji abo bakalinga kumukonkela akwaamba ayi, “Ntoomulwiita calushinisho ayi nshina kubonawo kale lushomo lunene bobulya nabi muIsilaeli!”
Mpeeke bantu bakatumwa ndibakaboola kuŋanda, bakacana musebenshi uyo waba kale kabotu. 
Kuswawaawo Jesu wakaya kundabala iitwa ayi Naini. Bashikwiiya bakwe abantu bamwi baanji bakayaakwe. 
Jesu ndyaakashikabo kufwaafwi amwinjililo wa ndabala, wakakumanya beshicililo kabayumwite lufu. Uyo musankwa mufu wakalinga ngomwaana eenkabo kuli banyina bamukalubinje. Bantu baanji ba mundabala iyo bakalinga amukalubinje uyo. 
Mpeeke Mwaami Jesu ndyaakabona mukalubinje uyo wakamunyumfwila nkumbu akumwaambila ayi, “Cileke kulila.” 
Jesu wakaya kunembo akucata kumupeso, lyalo bakalinga kuyumwite lufu bakeemikana. Mpomunyaawo wakaamba ayi, “Webo ndaba, ntookwaambila ayi buka!” 
Musankwa uyo wakalinga kufwite wakabuka wekala akutalika kwaamba. Lyalo Jesu wakamuboosha kuli banyina.
Boonse bantu bakaloonda abuumbi, mpeeke bakalumbaisha Lesa kabaamba ayi, “Ncakwiila mulaluki munene wesa mukwikala pakati kesu!” Bakaamba alimwi ayi, “Lesa wesa mukupulusha bantu bakwe!”
Kuswawaawo mpuwo yakwe Jesu yakamwaika mucishi coonse ca Judeya alimwi ashishi shoonse shakalinga kushingulukite.
Bashikwiiya bakwe Joni bakamulwiita shoonse ishi. Paceebo ceeco Joni wakeeta bobilo pabashikwiiya bakwe, 
akubatuma kuMwaami Jesu mukwiipusha ayi, “Sa ndimwe baabo mbwaakaamba Joni ayi balaakwisa nabi tunoocilangila umwi?”
Abo bakatumwa ndibakashika kuli Jesu, bakamwaambila ayi, “Joni Mubombeki watutuma kwaamba ayi twiipushe na ndimwe baabo beelete kwisa nabi tunoolangila umbi?”
Paciindi ceenka ico Jesu wakashilika bantu baanji kumalwashi apusenepusene, kumapensho, kukusha bashikaswa alimwi wakabonya boofu baanji. 
Lyalo Jesu wakakumbula bashikwiiya bakwe Joni ayi, “Kamuya mukalwiite Joni shoonse nshimwabona akunyumfwa, boofu batoolasha, balema myeendo batokweenda, beshimanata batooba kabotu, bashinkite matwi batoonyumfwa, bafu batoobushikwa alimwi bakandu mumushimu batooshimikilwa Makani Abotu. 
Ulicite coolwe muntu uyo utatonshi muli ndime!”
Ono bashikwiiya bakwe Joni ndibakaya, Jesu wakatalika kwaambila bantu baanji baanji bakalingaawo shakwe Joni Mubombeki ayi, “Ndimwakaya muluyanga mwakaya mukubonanshi? Sa mwakaya mukubona litete lyakalinga kutenkaana kumuuwo? 
Ino nciinshi ncemwakalinga mukubona? Sa ngumuntu wakalinga kufwete shakufwala shibotu? Tau, abo bafwala shakufwala shibotu, akwikala kabacite shintu shibotu shoonse shimwi, balekala mumaanda a bamaami. 
Amundwiite, nciinshi ncemwakaya mukubona? Sa ngumulaluki? Ee, ntoomulwiita calushinisho ayi ngumunene kwiinda pamulaluki. 
Mukwiinga Joni ngowooyo wakaambwa muMalembo akwe Lesa ayi, ‘Ndaakutuma muntu wangu kunembo lyako eshi akakubambile nshila.’ 
Ntoomwaambila ayi kuswa kale kale takuna kubawo muntu wiinda Joni, sombi uyo muniini muBweene bwakwe Lesa ngumunene kwiinda nguwe.”
Bantu boonse abeshikusonkesha bakanyumfwa kushimikila kwakwe Joni. Ndibakabombekwa anguwe, bakasumina kwaamba ayi Lesa uliluleme. 
Sombi baFalisi abafundishi ba Milawo mukukaka kubombekwa aJoni, bakakaka muyeeyo wakwe Lesa ngwaakabamba.
Jesu wakatolelela kwaamba ayi, “Anu bantu ba cecino ciindi inga ndabakoshanisha anshi? Anu bali anga ninshi? 
Bali anga mbanike bashiite pamusena wakuulishisha kaboolobeshanya ayi, ‘Twakamulishisha ngoma, sombi mwebo tamukwe kushana. Twakamwiimbila nyimbo sha buumba, sombi mwebo tamukwe kulila!’ 
Mukwiinga Joni Mubombeki wakesa kaalikasha kulya alimwi kaatanwi waini, sombi mwebo mwakaamba ayi, ‘Ulicite shikaswa.’ 
Ono MwanaaMuntu ndyaakesa kaalya akunwa, mwebo mwakaamba ayi, ‘Amubone, ngumulyabi, ngucakolwa, ngushicibusa abeshikusonkesha alimwi abamucita shibi!’ 
Sombi busongo bwakwe Lesa bulaboneka kwaamba ayi mbwancinencine kwiinda mubantu boonse babutambula.”
Umwi muFalisi wakeeta Jesu ayi akalye anguwe. Mpeeke Jesu wakaya kuŋanda mukulya. 
Ono mundabala yeenka iyo mwakalinga mwanakashi mufuule. Ndyaakanyumfwa ayi Jesu utoolya muŋanda ya muFalisi uyo, wakatola musaashi wakapangwa kulibwe lya alabasita kauswite mafuta anunkila kabotu amakwebo. 
Wakashika weemikana kwisule lyakwe Jesu pafwaafwi ashimpanta kaalilabo buumpute. Wakatontosha shimpanta shakwe Jesu aminsonshi yakwe akutalika kwiipukuta amisusu yakwe. Mpeeke wakafyonta shimpanta akushitila mafuta ayo.
Lyalo muFalisi ulya wakeeta Jesu ndyaakabona bobulya, wakalyaamboosha ayi, “Muntu uyu naalinga mulaluki wancinencine naashiba mbwaabete mwanakashi uyu utoomucata mukwiinga ngumucita shibi.” 
Sombi Jesu wakamwaambila ayi, “Simoni ndicite cakukulwiita.” Simoni wakakumbula ayi, “Nciinshi noBafundishi?”
Mpeeke Jesu wakaamba ayi, “Shikukweletesha maali umwi wakalinga kucite beshinkongole bobilo. Umwi wakakongola myaanda yosanwe aumwi makumi osanwe amaali. 
Ndibakaalilwa kuboosha, boonse wakabalekelela. Ono pabantu bobilo balya, nguli eshi akasune bunene shikukweletesha?”
Simoni wakakumbula ayi, “Nebo ntooyeeya ayi ngooyo wakakongola maali aanji.” Jesu wakamwaambila ayi, “Wakumbula kabotu.” 
Mpeeke wakalanga kumwanakashi uyo akwaambila Simoni ayi, “Sa wamubona mwanakashi uyu? Mbondashikila muŋanda yako tookwe kumpaawo maanshi akusamba kushimpanta. Sombi lakwe wasansha shimpanta shangu aminsonshi yakwe akushipukuta amisusu yakwe. 
Webo tookwe kufyontaawo pakuŋansha, sombi lakwe kuswabo mbondeshita muŋanda taana kucilekaawo kufyonta shimpanta shangu. 
Bona mbondeshita tookwe kunanikawo mafuta mumutwi, sombi lakwe wananika mafuta anunkila kabotu kushimpanta. 
Aboobo ntookulwiita ayi shibiibi shakwe nashifuuli shalekelelwa mukwiinga watondesha lusuno lunene. Nkokwaamba ayi uyo woonse walekelelwa paniini ulatondesha lusuno luniini.” 
Mpomunyaawo Jesu wakaambila mwanakashi uyo ayi, “Shibiibi shako shalekelelwa.” 
Mpeeke abo mbaakalinga kulyaabo bakatalika kuliipusha ayi, “Anu ngani muntu uyu ulekelela shibiibi?” 
Ono Jesu wakaambila mwanakashi uyo ayi, “Lushomo lwako lwakupulusha, koya muluumuno.”
Kuswawaawo Jesu wakeenda mumandabala amumishi, kaaya cishimikila Makani Abotu a Bweene bwakwe Lesa. Wakalinga abashikwiiya bali likumi abobilo 
pantu pomwi abalutundu bamwi bakakushikwa bashikaswa akuba kabotu kumalwashi apusenepusene. Meena a balutundu abo ngaaya: Maliya wakalinga kuswa kuMagadala uyo Jesu ngwaakakusha bashikaswa bosanwe abobilo, 
Joana muka Kusa musankwa uyo wakalinga kulama shintu sha muŋanda yakwe Elodi, Susana alimwi abamwibo baanji bakalinga kusebensesha shintu shabo kucafwa Jesu abashikwiiya bakwe.
Bantu baanji bakalinga kwisa kuli Jesu kuswa kundabala andabala. Mpeeke ndibakayoboloka, Jesu wakabalwiita cikoshanyo ici ayi, 
“Kwakalinga muntu umwi wakaya mukushanga mbuto. Ono ndyaakalinga kuminsa, shimwi mbuto shakalokela munshila umo moshakalyatoolwa alimwi abayuni bakesa bashilya. 
Shimwi shakalokela pabulongo bwa mabwe. Mboshakamenenabo, busonga bwakatalika kuyuma mukwiinga wakubula katonto mubulongo. 
Shimwi shakalokela pamyuumfwa. Shakakula pantu pomwi amyuumfwa, lyalo myuumfwa yakashitilisha busonga. 
Sombi shimwi mbuto shakalokela pabulongo bubotu. Shakakula, akucata shakacata myaanda myaanda.”
Bashikwiiya bakwe bakamwiipusha mbocaamba cikoshanyo ici. 
Jesu wakakumbula ayi, “Mwebo mwakapekwa lushibo lwa shintu shishisitwe sha Bweene bwakwe Lesa. Sombi bamwi balaambilwa mushikoshanyo kwaamba ayi, ‘Balangilishishe, sombi babule kubona. Bakutikishe, sombi babule kunyumfwa.’
“Ono mbulya mbocaamba cikoshanyo. Imbuto ndiswi lyakwe Lesa. 
Isho mbuto shakalokela munshila shileemikanina bantu banyumfwa maswi akwe Lesa, sombi Mubiibi ulesa waakushaamo mumyoyo yabo kwaamba ayi batashomi akupulushikwa. 
Isho mbuto shakalokela pabulongo bwa mabwe shileemikanina baabo banyumfwa maswi akwe Lesa akwaatambula cakusangalala. Sombi taanjili cankusu mumyoyo yabo, balashoma ciindi ciniini, aboobo na basunkwa balawa. 
Isho mbuto shakalokela pamyuumfwa shileemikanina bantu banyumfwa maswi akwe Lesa, sombi kulisukama sha buumi bwa cishi cino, bubile ashakulisangalasha shilabakoma, aboobo tabacati shisepo shikomete. 
Sombi isho shakalokela mubulongo bubotu, mbantu banyumfwa maswi akwe Lesa, baacata cakushomeka mumyoyo yabo ibotu, aboobo balayuminina kushikila bacata shisepo.
“Taaku muntu unyasha lilampi akulifweka nongo nabi kulibika munshi lya bulo. Sombi ulalibika peculu kwaamba ayi limunikile baabo benjila muŋanda.
“Mukwiinga taaku cintu cishisitwe ceshi cikabule kuyubululwa patuba nabi cintu cabushishi ceshi cikabule kushibikwa. 
Aboobo amucenjele ambomunyumfwa maswi akwe Lesa. Mukwiinga uyo ucite kale ulaakubikilwaawo, sombi ucite kaniini ulaakunyaikwa nabi kaako koonse nkaacite.”
Lyalo banyina abamakwabo Jesu bakashika nkwaakalinga, ono tabakwe kucikonsha kushika pafwaafwi anguwe ceebo bantu bakalinga baanji. 
Mpeeke umwi muntu wakalwiita Jesu ayi, “Banyinawanu abamakwabanu baliimfwi pansengwe, batooyanda kumubona.”
Sombi Jesu wakabaambila ayi, “Bama abamakwesu mbaabo banyumfwa maswi akwe Lesa akucita mbwaamba.”
Bumwi bushiku Jesu abashikwiiya bakwe bakenjila mubwaato. Jesu wakabaambila ayi, “Atusubukile kwitaleelilya.” Mpomunyaawo bakanyamuka. 
Mpeeke bwaato ndibwakalinga kuya bweenda, Jesu wakoona. Kwakaba cipuupu cinene palweenge. Bwaato bwakatalika kunooya cisula maanshi cakwaamba ayi kabulibo pafwaafwi akwipila. 
Mpomunyaawo bashikwiiya bakaya kuli Jesu akumubusha akwaamba ayi, “Bafundishi, Bafundishi, amubuke twafwa!” Mpeeke Jesu wakabuka, wakalalila cipuupu amaaba. Lyalo shakoomuna. 
Mpomunyaawo Jesu wakaambila bashikwiiya bakwe ayi, “Anu lushomo lwanu luli kuli?” Sombi balo bakaba aboowa akukankamana, kabeepushanya ayi, “Ino uyu ngumuntu uli buyani cakwaamba ayi cipuupu amaaba shilamunyumfwila?”
Lyalo bakashika kucishi ca Gelasa cilangenebo acishi ca Galili. 
Jesu ndyaakaswabo mubwaato, musankwa umwi wakaswa mundabala wakakumanya Jesu. Musankwa uyo wakalinga kucite bashikaswa. Liinji wakalinga kweendabo matakosha, taakalinga kwikala muŋanda, sombi kushuumbwe. 
Ndyaakamubonabo Jesu, wakoolobesha akufukama kunembo lyakwe alimwi akwaamba aliswi lya peculu ayi, “Ino utooyanda kuncita buyani webo Jesu oMwanaakwe Lesa wa kwiculu Wiindaawo? Ndakusenga ayi utampenshi.” 
Wakaamba boobo mukwiinga Jesu wakaambila shikaswa ayi asweemo muli nguwe. Mankanda aanji shikaswa uyo wakalinga kumucata. Ono nabi bamwaanga ncetani anshimbi kumaansa akumyeendo ayi bamulaame, wakalinga kusutoola. Lyalo shikaswa wakalinga kumutola muluyanga. 
Kuswawaawo Jesu wakamwiipusha ayi, “Ndiwaani liina?” Alakwe wakakumbula ayi, “Ndime Likoto.” Ceebo wakalinga kucite bashikaswa baanji. 
Kuswawaawo bashikaswa abo bakakombelela Jesu ayi atabatandili mucilindi citeeli. 
Ono mweela kalundu kwakalinga litanga linene lya nkumba kashilya. Mpeeke bashikaswa bakasenga Jesu ayi benjile munkumba isho, alakwe wakabasuminisha. 
Lyalo bakaswaamo mumusankwa uyo akwinjila munkumba, lyalo litanga lyoonse lyakoondomokela kunkunamo lya kalundu akuya mulweenge molyakaya mukulobela.
Mpomunyaawo abo bakalinga kweembela nkumba isho, ndibakabona bobulya, bakacica akuya mukulwiita bantu bakalinga kwikala mundabala amumishi cakacitika. 
Lyalo bantu bakesa mukubona cakacitika. Ndibakashika bakacana musankwa Jesu ngwaakakusha bashikaswa ulishiite muliimfwa lyakwe, kaafwete, amaano kaakwenebo kabotu. Lyalo bantu bakaloonda. 
Bantu bakabona mbocakacitika bakalwiita bantu mbuli mbwaakaba kabotu musankwa uyo wakalinga kucite bashikaswa. 
Lyalo bantu boonse bakalinga kwikala mucishi ca Gelasa bakakombelela Jesu ayi asweemo mucishi cabo ceebo bakaloonda abuumbi. Mpomunyaawo wakenjila mubwaato akuboolela. 
Musankwa uyo wakakushikwa bashikaswa wakasenga Jesu ayi baye boonse, sombi Jesu wakamukasha akumwaambila ayi, 
“Boolela kumishaanu, uye waambe shintu shoonse Lesa nshaakucitila.” Mpomunyaawo musankwa uyo wakaya mundabala yoonse kuya bwaamba shintu Jesu nshaakamucitila.
Lyalo Jesu ndyaakaboolela kulubasu lumwi lwa lweenge, bakamutambula cakukondwa mukwiinga boonse bakalinga kumulangila. 
Mpomunyaawo kwakesa muntu wiitwa ayi Jailosi uyo wakalinga mutanjilili umwi wa coonde ca baJuda. Wakesa wafukama kunembo lyakwe Jesu akumukombelela ayi aye kuŋanda yakwe 
mukwiinga mwanaakwe mwanakashi wa myaaka likumi ayobilo lwakalingabo ndufu. Uyo mwaana wakalinga ngomwaana ngwaakalinga kucite eenkabo.
Pakalinga mwanakashi umwi wakalinga kuciswa mukunko myaaka likumi ayobilo. Wakamanisha buboni bwakwe boonse mubashiliki, sombi taaku muntu nabi womwi wakakonsha kumushilika. 
Mwanakashi uyo wakesa kwisule lyakwe Jesu akucatabo kweela cisani cakwe, mpeeke mukunko wakamana peenka apo. 
Lyalo Jesu wakeepusha ayi, “Ngani wancata?” Boonse bantu ndibakakaka, Pita wakaamba ayi, “NoBafundishi, kufula bantu bamushingulukite alimwi batoomushaankanya, inga mweepusha buyani ubo?”
Sombi Jesu wakaamba ayi, “Nkwaali umwi wancata, mukwiinga ndanyumfwa nkusu shimwi shaswa muli ndime.” 
Mpomunyaawo mwanakashi uyo ndyaakabona ayi taayubiteewo, wakaya kuli Jesu kaatutuma, wawa kunembo lyakwe akwaamba boonse kabanyumfwite ncaakacatila Jesu ambwaakaba kabotu ciindi ceenka ico. 
Jesu wakamwaambila ayi, “Nankashi, lushomo lwako lwakupulusha kubulwashi, koya muluumuno.”
Jesu kaacaamba kwakesa muntu kuswa kuŋanda ya mutanjilili wa coonde ca baJuda akwaambila mutanjilili ayi, “Mwanaanu wafwa kale, mutapenshibo Bafundishi.” 
Jesu ndyaakanyumfwa makani ayo wakaambila Jailosi ayi, “Utaloondi, shomabo, mwanaako utooba kabotu.”
Jesu ndyaakashika kuŋanda yakwe Jailosi taakwe kusuminisha muntu nabi womwi ayi enjilaakwe, sombibo Pita, Joni, Jemusi alimwi abashali ba mwaana. 
Mpeeke mwakalingabo mibila ceebo ca mulindu uyo wakalinga kufwite. Nakubi boobo Jesu wakabaambila ayi, “Amucileeke kulila ceebo mulindu uyu taafwite, uliletebo.” 
Sombi boonse bakamuweluluka mukwiinga bakalinga kwishi ayi wafwa kale. 
Lyalo Jesu wakacata mulindu uyo palyaansa akwaamba ayi, “Webo ndaba, buka!” 
Mpomunyaawo wakaba abuumi wakabuka akunyamuka. Lyalo Jesu wakabaambila ayi bape cakulya mulindu uyo. 
Bashali ba mwaana uyo bakakankamana. Kuswawaawo Jesu wakabakonkomesha ayi batakalwiiti muntu nabi womwi pacikani ici cacitika.
Jesu wakabunganya batumwi bakwe akubapa nkusu shakukusha bashikaswa akushilika malwashi. 
Lyalo Jesu wakabatuma mukushimikila shaBweene bwakwe Lesa akushilika balwashi. 
Wakabaambila ayi, “Mutanyamuniiwo cintu nacibi comwi mulweendo lwanu, mutabwesi nkooli, coola, cakulya, maali nabi cakufwala ca peculu acimwi. 
Kulilabo muŋanda mweshi bakamutambule kabotu, mukekaale mweenka umo kushikila bushiku bwakuswa mundabala iyo. 
Uko koonse nkweshi bakabule kumutambula, pakuswaamo mundabala iyo, mukalipampe lusuko kumyeendo. Ici cilaakuba citondesho cakwaamba ayi balicite mulandu.” 
Mpeeke batumwi bakeenda mumishi yoonse, kuya cishimikila Makani Abotu akushilika balwashi pali poonse.
Ono mwaami Elodi, mweendeleshi wa cishi ca Galili, ndyaakanyumfwa shoonse shakacitika, wakapenshekwa mumoyo mukwiinga bantu bamwi bakalinga kwaamba ayi Joni wakabuka kuswa kubafu. 
Bamwi bakalinga kwaamba ayi nguElija waboneka alimwi, abalo bamwi ayi ngumulaluki womwi wa baabo balaluki bakulukulu wabuka. 
Sombi Elodi wakaamba ayi, “Joni ndakamutimbusha mutwi, ino ngani utoocita shintu ishi nshentoonyumfwa?” Kuswawaawo wakalinga kuyanda kubona Jesu uyo.
Ono ndibakaboolela batumwi abo Jesu mbaakalinga atuma, bakamulwiita shoonse nshebakacita. Mpomunyaawo Jesu wakaya eenka abatumwi bakwe kundabala ya Betisaida. 
Bantu baanji baanji ndibakanyumfwa bakamukonkela uko nkwaakaya. Jesu wakabatambula, akubaambila shaBweene bwakwe Lesa, akushilika baabo bakalinga kusuni kuba kabotu.
Lisuba ndilyakalinga kuya cipila, bashikwiiya bakwe bali likumi abobilo bakaya kuli Jesu akumulwiita ayi, “Amubaambile bantu baye mumishi amumisena ili pafwaafwi bakalangoole cakulya akwakoona mukwiinga kuno takwikaali bantu.” 
Sombi Jesu wakabaambila ayi, “Mwebo nweenka amubape cakulya.” Bashikwiiya bakakumbula ayi, “Tulicitebo shinkwa wosanwe atuswi tobilo. Ono sa mulisuni kwaamba ayi tuye tuule shakulya shikwana bantu boonse aba?” 
(Pakalinga basankwa ndabona shuulu shosanwe.) Lyalo Jesu wakaambila bashikwiiya bakwe ayi, “Amwaambile bantu bekale mumakotomakoto amakumi osanwe osanwe.”
Bashikwiiya bakacita mbweeke ubo. 
Lyalo Jesu wakanyamuna shinkwa wosanwe atuswi tobilo uto, wakalanga kwiculu akulumba Lesa, wakomoona akupa bashikwiiya ayi baabile bantu. 
Bantu boonse bakalya akukuta. Mpomunyaawo bashikwiiya bakabwesa shoonse shakashiyaako bantu akususha tutundu likumi atobilo.
Bumwi bushiku Jesu kaapaila eenka, bashikwiiya bwakwe abalo bakalingaawo pafwaafwi. Mpeeke wakabeepusha ayi, “Anu bantu balaamba ayi ndime ni?”
Balo bakamukumbula ayi, “Bamwi balaamba ayi ndimwe baJoni Mubombeki, bamwi ayi ndimwe baElija, abalo bamwi ayi muli womwi wa balaluki bakulukulu uyo wakabuka.”
Lyalo Jesu wakabeepusha ayi, “Ino mwebo mulaamba ayi ndime ni?” Pita wakakumbula ayi, “Ndimwe Usalitwe wakwe Lesa.” 
Mpomunyaawo Jesu wakakonkomesha bashikwiiya bakwe ayi batalwiiti muntu nabi womwi cikani ici.
Wakabaambila alimwi ayi, “MwanaaMuntu ulyeelete kupenshekwa abuumbi, akukakwa abamaloba, bamatanjilili ba bapailishi abafundishi ba Milawo. Balaakumucaya, sombi pabushiku bwatatu ulaakubushikwa kuswa kubafu.”
Kuswawaawo wakabaambila boonse ayi, “Na muntu utooyanda kukonkela ndime, ulyeelete kushiya akusuula shintu shoonse shimusangalasha, wanyamuna mucilingano wakwe lyoonse akunkonkela. 
Mukwiinga uyo woonse usuni kupulusha buumi bwa buntu, ulaakubusowa. Sombi uyo woonse usowa buumi bwakwe ceebo ca ndime, ncakwiila ulaakubucana. 
Ino mbubotunshi buliimo na muntu waba ashintu shoonse shili mucishi ca panshi cino, sombi buumi bwakwe bwancinencine wabusowa nabi walinyonyoola? Taamuuwo! 
Paceebo ceeco uyo woonse unyumfwa nsoni ceebo ca ndime amaswi angu, alakwe MwanaaMuntu ulaakumunyumfwila nsoni pakwisa mubulemu bwakwe amubulemu bwa baIshi alimwi abwa baanjelo basalalite. 
Ncakwiila ntoomwaambila ayi mpobali bamwi pano peenka beshi bakabule kufwa kabatana kubona Bweene bwakwe Lesa.”
Ndipakeenda nshiku shosanwe ashotatwe Jesu ndyaakamana kwaamba makani aya, wakatola Pita, Joni alimwi aJemusi pakalundu mukupaila. 
Mpomunyaawo ndyaakalinga kupaila, ciwa cakwe Jesu cakasanduka ashakufwala shakwe shakaboolabo tuu. 
Paciindi ceenka ico kwakaboneka basankwa bobilo kabaamba aJesu. Aba bantu bakalinga nguMose aElija. 
Bakaboneka mubulemu bwa kwiculu alimwi kabaamba aJesu palufu ulo ndwaakalinga kuya mukufwita kuJelusalemu kweelana akubamba kwakwe Lesa. 
Pita abaabo mbaakalingaabo bakanyumfwa tulo, mpeeke ndibakapapuka bakabona bulemu bwakwe Jesu abantu bobilo kabeemfwi anguwe. 
Ndibakalinga kukumbulukabo bantu bobilo abo, Pita wakaambila Jesu ayi, “Nkambo, cabota abuumbi kwaamba ayi tuli waano. Atuyake nkunka shotatwe, imwi ibe yaanu, imwi yakwe Mose alimwi ayakwe Elija.” (Pita taakalinga kwishi ncaakalinga kwaamba.)
Kaacaambabo, kwakaboneka likumbi lyakabafwekelesha. Bashikwiiya abo bakaloonda likumbi ndilyakabafwekelesha boonse. 
Lyalo mulikumbi umo mwakanyumfwika liswi lyakwaamba ayi, “Uyu ngoMwanaangu ngundakasala, aboobo amumunyumfwile!”
Mpeeke liswi ndilyakacileka kunyumfwika, bashikwiiya bakabonabo Jesu wacaala eenka. Kuswawaawo bakacuumunabo cikani ici, kutalwiitaawo nabi womwi munshiku isho.
Bushiku bwakaboolaawo, ndibakaseluka pakalundu, likoto linene lya bantu lyakacinsha Jesu. 
Mpomunyaawo, musankwa umwi mulikoto ilyo wakoolobesha ayi, “Nkambo, ndamusenga ayi amunyumfwileko nkumbu mwanaangu mukwiinga ngomwaana eenkabo ngooncite. 
Ulicite shikaswa ucita na wamucata ulooloma. Ulamunyukumuna kushikila waswa lyoofu kumulomo. Kuswawaawo taamuleeki kushikila walicisa. 
Ono ndalinga ndasenga bashikwiiya banu aba ayi bamukuushe, sombi baalilwa.” 
Lyalo Jesu wakakumbula ayi “Mwebo nobantu nomutacite lushomo, nobeshicimpamya, anu nkalaanu ciindi cilaamfu buyani? Anu nindilile ciindi cilaamfu buyani ayi mushome? Amumulete kokuno mwanaanu.” 
Mwaana uyo ndyaakalinga kuya kuli Jesu shikaswa wakamuwaala panshi akumunyukumuna. Sombi Jesu wakakalalila shikaswa akushilika mwaana uyo. Mpeeke wakamuboosha kuli baishi.
Bantu boonse bakakankamana ndibakabona nkusu shinene shakwe Lesa shakushilika. Mpeeke bantu ndibakalinga kucikankamana shintu isho nshaakacita, Jesu wakaambila bashikwiiya bakwe ayi, 
“Amunyumfwishe makani aya mukwiinga MwanaaMuntu ulaakwaabwa mumaansa a bantu.” 
Sombi tabakwe kwishiba ncaakalinga kwaamba ceebo cakalinga kushisitwe kwaamba ayi batacinyumfwishi. Abalo bakaloonda kumwiipusha.
Mpeeke bashikwiiya bakatalika kupikishanya shakwishiba munene pakati kabo. 
Jesu ndyaakeshiba ncibakalinga kuyeeya mumyoyo, wakabwesa mwaana akumwiimika kulubasu lwakwe. 
Lyalo wakabaambila ayi, “Uyo woonse weenga watambula mwaana wa mbuli wooyu muliina lyangu, ulatambula ndime. Uyo woonse utambula ndime watambula wooyo wakantuma. Mukwiinga uyo ngomusuula pakati kanu ngomunene.”
Mpeeke Joni wakaamba ayi, “NoBafundishi, twakabona muntu umwi wakalinga kukusha bashikaswa muliina lyanu, ono twakamukasha ceebo teshi wa mulikoto lyesu.” 
Sombi Jesu wakamwaambila ayi, “Kutamukasha, mukwiinga uyo woonse utamupikishi uli kulubasu lwanu.”
Lyalo ndicakashika ciindi cakwaamba ayi Jesu atolwe kwiculu, wakayeeya kuya kundabala inene ya Jelusalemu. 
Lyalo wakatuma batumwi kunembo lyakwe abo bakaya mukwinjila mumushi wa bene Samaliya kwaamba ayi bakamubambile musena. 
Sombi bantu ba mumushi uyo tabakwe kumutambula ceebo wakalinga kuya kuJelusalemu. 
Mpomunyaawo Jemusi aJoni, bashikwiiya bakwe Jesu, ndibakabona bobulya bakaamba ayi, “Nkambo, sa mulisuni kwaamba ayi twiite mulilo kuswa kwiculu ayi wise unyonyoole bantu aba?”
Sombi Jesu wakacebuka akubakalalila. 
Mpeeke boonse bakanyamuka baya kumushi umwi.
Ndibakalinga kuya bweenda munshila, muntu umwi wakaambila Jesu ayi, “Ndaakumukonkela kuli koonse nkweshi mukaye.” 
Sombi Jesu wakamukumbula ayi, “Bamwaaba balicite shilingo, alimwi abayuni balicite shiinswa, sombi MwanaaMuntu taacite ampaaona.”
Wakaambila aumwi ayi, “Nkonkele.” Sombi lakwe muntu uyo wakaamba ayi, “Nkambo, taana mboole nje nkabike bata.” 
Jesu wakakumbula ayi, “Leka bafu bafukile bafunyinaabo, sombi webo koya ukashimikile shaBweene bwakwe Lesa.”
Aumwi muntu wakaamba ayi, “Ntoomukonkela Nkambo, ono taanguna nje nkalaashe kuŋanda yangu.” 
Jesu wakamukumbula ayi, “Muntu woonse utalika kulima aŋombe, mpeeke kaacilanga kwisule, Lesa taacitaakwe ncito muBweene bwakwe.”
Kuswawaawo Mwaami Jesu wakasala abamwi basankwa bali makumi osanwe aobilo alimwi abobilo akubatuma kunembo lyakwe kuya mumandabala amisena yoonse mwaakalinga kulibambite kuya mwiine. 
Mpomunyaawo wakabaambila ayi, “Shakutebula shafula, sombi beshikutebula baceya. Amusenge Mwine muunda kwaamba ayi atume abamwi basebenshi beshikutebula. 
Kamuya, sombi amubone ntoomutuma anga mbana ba mbelele pakati kabaumpe. 
Mutanyamuni mpotomona, coola nabi nsapato. Mutanoosowa ciindi kwaanshanya abantu munshila. 
Muŋanda muli moonse momwenjila amutaangune kwaamba ayi, ‘Luumuno lube muŋanda ino.’ 
Muŋanda iyo muli muntu shiluumuno, luumuno lwanu lulaakuba pali nguwe. Sombi na taamu muntu wa mushobo wooyo, luumuno lulaakuboola kuli ndimwe. 
Mukekaale muŋanda yeenka iyo alimwi mukalye akunwa coonse nceshi bakamupe mukwiinga musebenshi woonse ulalita pamulimo wakwe. Mutakanoobala maanda. 
Na mukashike mundabala mweshi bakamutambule mukalye coonse nceshi bakamupe. 
Mukashilike balwashi mundabala iyo alimwi akubaambila bantu uko ayi, ‘Bweene bwakwe Lesa bwasena pafwaafwi amwebo.’ 
Sombi na mukashike mundabala imwi bantu bakabule kumutambula, mukaye munshila sha mundabala iyo mukaambe ayi, 
‘Nabi lusuko lwa mundabala ino ulo lwalamatila kumyeendo yesu twalupampa lukabe kamboni. Sombi mwishibe ayi Bweene bwakwe Lesa buli pafwaafwi!’ 
Ntoomwaambila calushinisho ayi pabushiku bwakoomboloshekwa, ndabala iyo ilaakuba amulandu kwiinda ndabala ya Sodoma!
“Mapensho kuli ndimwe nomandabala a Kolasini aBetisaida mukwiinga shaankamiko isho shakacitilwa muli ndimwe, neshakacitilwa muTaya aSidoni, mandabala anene a bantu bakunsengwe, naakwiinga bakasanduka kale kuswa kushibiibi akufwala masaka alimwi akulinanika milota, kutondesha ayi balyuungumene ceebo cakubisha. 
Ntoomwaambila calushinisho ayi pabushiku bwakoomboloshekwa Lesa ulaakumupa mulandu unene kwiinda Taya aSidoni! 
Awebo Kapenaumu, sa utooyeeya ayi ulaakusumpwitwa kwiculu? Sobwe, ulaakuwaalwa panshi pamusena wa bafu!”
Jesu wakaambila bashikwiiya bakwe ayi, “Uyo woonse unyumfwila ndimwe ulanyumfwila ndime, uyo ukaka ndimwe ulakaka ndime, alakwe uyo woonse ukaka ndime wakaka awooyo wakantuma.”
Bali makumi osanwe aobilo alimwi abobilo bakaboola kabasangalete, kabaamba ayi, “Nkambo, ono abashikaswa boonse bakalinga kutunyumfwila nditwakalinga kubakusha muliina lyanu!”
Jesu wakabakumbula ayi, “Ndakamubona Satana kaaloka kuswa kwiculu mbuli kubeka kwa mfula. 
Ono amunyumfwe! Ndamupa nkusu sha kweenda pansoka apantalaŋongo alimwi akukoma nkusu shoonse sha Mulwani. Taaku ceshi cikamuciise. 
Sombi mutasangalali kwaamba ayi bashikaswa batoomunyumfwila, anu amusangalale mukwiinga meena anu alilembetwe kwiculu.”
Paciindi ico Jesu wakasangalala muMushimu Usalashi. Mpeeke wakaamba ayi, “Ndamulumba Ta, noBaami ba kwiculu acishi ca panshi mukwiinga mwayubulwita bantu bateeite shintu nshemwakashisa kubantu basongo abeeite. Ncakwiila Ta, mwebo mwakacita kweelana akuyanda kwanu.
“BaTa bakabika shintu shoonse mumaansaangu. Taaku muntu ushi Mwaana, sombi baTa beenka. Taaku muntu ushi baTa, sombi Mwaana eenka alimwi awooyo Mwaana ngwaasala ayi ayubulwite.”
Mpomunyaawo wakalanga kubashikwiiya bakwe akubaambila kulubasu ayi, “Balicite coolwe abo babona shintu ishi nshemubona! 
Ntoomulwiita ayi balaluki bakulukulu abaami baanji bakalinga kuyandishisha kubona sheeshi nshemutoobona, sombi tabakwe kushibona. Ncakwiila bakalinga kuyandishisha kunyumfwa shintu nshemunyumfwa, sombi tabakwe kushinyumfwa.”
Kuswawaawo kwakesa mufundishi wa Milawo wakasunka Jesu akumwiipusha ayi, “NoBafundishi, ndyeelete kucitanshi kwaamba ayi nkabe abuumi butamaani?”
Jesu wakamwiipusha ayi, “Ino muMilawo mulilembetwe buyani? Ino mulabelengamonshi?”
Mufundishi wa Milawo uyo wakakumbula ayi, “ ‘Suna Mwaami Lesa, Lesa wako amoyo wako woonse, abuumi bwako boonse, ankusu shako shoonse alimwi amiyeeyo yako yoonse,’ alimwi ayi, ‘suna mubyo bweenka mboolisuni omwiine.’ ”
Jesu wakamwaambila ayi, “Wakumbula kabotu, kocita bweenka ubo, ulaakuba abuumi butamaani.”
Sombi mufundishi uyo wakalinga kusuni kulitandya nsoni, lyalo wakeepusha Jesu ayi, “Ino mubyanji ngani?” 
Jesu wakamukumbula ayi, “Kwakalinga muntu wakalinga kuswa kuJelusalemu kaaya kuJeliko. Ndyaakalinga kuya bweenda munshila, wakakumanya beepi, bakamucata, bamufuula akumuuma. Mpeeke bakamushiya kaawisukite. 
Ono umwi mupailishi wakalinga kwiinda munshila yeenka iyo, ndyaakabona muntu uyo wakoomwa, wakaseesha. 
Alakwe Mwine Lefi umwi wakalinga kwiinda munshila yeenka iyo, sombi ndyaakashika pakalinga muntu uyo wakoomwa akumubona, wakaseesha. 
Sombi mwine Samaliya wakalinga pamushinso ndyaakashika pamuntu uyo akumubona, wakamunyumfwila nkumbu. 
Wakaya mpaakalinga kulete, watila mafuta awaini pashilonda shakwe akumwaangawo shisani. Ndyaakamana wakamubwesa pambongolo yakwe akumutola kuŋanda ya beensu uko nkwaakamubamba kabotu. 
“Bushiku bwakaboolaawo mwine Samaliya uyo wakakusha maali a silifa obilo akupa shikubamba ŋanda ya beensu akwaamba ayi, ‘Mulame kabotu muntu uyu, pakuboola ndaakukulipila maali eshi akasotokeewo pasheesho nsheshi ukasebenseshe.’ ”
Lyalo Jesu pakumanisha wakeepusha mufundishi wa Milawo uyo ayi, “Ono mumuyeeyo wako, ngani pabantu botatwe aba mubye muntu wakoomwa kubeepi?”
Mufundishi wa Milawo wakakumbula ayi, “Uyo wakamunyumfwila nkumbu.” Lyalo Jesu wakamwaambila ayi, “Koya ono ukacite bweenka ubo.”
Ono Jesu abashikwiiya bakwe ndibakalinga mulweendo lwabo, bakashika mundabala mwakalinga kwikala mwanakashi wiitwa ayi Malita. Mwanakashi uyo wakabatambula camaansa obilo muŋanda yakwe. 
Malita wakalinga kucite mukwabo mwanakashi wiitwa ayi Maliya, uyo wakekala pafwaafwi aMwaami Jesu, kaakutika kwiisha kwakwe.
Ciindi ico Malita ncito yakamufulila. Paceebo ceeco wakaya kuli Jesu akwaamba ayi, “Nkambo, sa tamubwene ayi nankashi yangu wandekela milimo yoonse? Amumwaambile ese ancaafwe.”
Mwaami Jesu wakamukumbula ayi, “Malita, Malita walisukama akupenshekwa ashintu shiinji! 
Sombi ncintu comwibo cisunikwi. Maliya wasala cintu ciluleme alimwi teshi akanyaikweewo.”
Bumwi bushiku Jesu wakalinga kupaila kumusena umwi. Ndyaakamanisha, umwi shikwiiya wakwe wakamwaambila ayi, “Nkambo, amutwiishe bwakupaila bweenka mbuli Joni mbwaakeeisha bashikwiiya bakwe.” 
Jesu wakabaambila ayi, “Pakupaila munokwaamba ayi,
Amutupe lyoonse shakulya nshetubula.
Amutulekelele shibiibi shesu
Lyalo wakabaambila alimwi ayi, “Ino na umwi peenka pano waya kuŋanda ya mubye pakati ka mashiku akwaamba ayi, ‘Mwana, mbwelekeeko shinkwa wotatwe 
mukwiinga ndapolelwa mweensu uli palweendo. Ono nshicite cakumupa ayi alye!’ 
Ono na mubyo wakumbwitabo mukati ayi, ‘Utanshuupi! Kumulyango twacalaako kale alimwi nebo abana bangu toona kale. Inga nshikoonshi kubuka ayi nkupe coonse ncoosuni.’ 
Ntoomulwiita ayi, nabi akabule kubuka akukupa shinkwa mukwiinga wa cibusa anguwe, ulaakubuka akukupa coonse ncoosuni mukwiinga wakakatila kumusenga.
“Paceebo ceeco ndamwaambila ayi, amusenge mulaakupekwa, amulangoole mulaakucana alimwi mukonkoonshe mulaakucalwitwa. 
Ceebo uyo woonse usenga ulapekwa, awooyo ulangoola ulacana, alakwe ukonkoonsha ulacalwitwa. 
Sa kuli mushali musankwa pakati kanu weenga wapa mwanaakwe nsoka na wasenga nswi? 
Nabi na wasenga liyi, sa inga wamupa ntalaŋongo? 
Ono na mwebo, nobantu nobeshishibi, kamwishi kupa bana banu shipo shibotu, ino lakwe Ishiwanu wa kwiculu inga waalilwa buyani kupa Mushimu Usalashi kubaabo bamusenga?”
Jesu wakalinga kukusha shikaswa wakalinga kukasha musankwa umwi kwaamba. Shikaswa ndyaakaswaamo, muntu uyo wakatalika kwaamba. Mpeeke bantu boonse bakalingaawo bakakankamana. 
Sombi bamwi bakaamba ayi, “Ulakusha bashikaswa mukwiinga Bilusebulu, mwaami wa bashikaswa, ngoomupa nkusu.”
Ciindi ceenka ico bamwi bakeelesha kusunka Jesu ayi abatondeshe citondesho kuswa kwiculu cakubonesha ayi Lesa ngowakamutuma. 
Sombi Jesu wakalinga kwishi miyeeyo yabo, lyalo wakabaambila ayi, “Buleelo boonse bweenga bwabukilana akutalika kulwana, buleelo ubo bulamwaika. Na bantu ba muŋanda yomwi babukilana, iyo ŋanda ilawa. 
Ino na Satana lakwe watalika kulilwana, sa inga buleelo bwakwe bwayuma? Sobwe! Mukwiinga mwebo mulaamba ayi, nguBilusebulu umpa nkusu shakukusha bashikaswa. 
Ino na nebo ndakusha bashikaswa munkusu shakwe Bilusebulu, ino abo bakonkela ndimwe balabakusha munkusu shakwe ni? Paceebo ceeco, balaakumushinina akutondesha ayi mulilubite. 
Teshi Bilusebulu, sombi nguLesa uyo umpa nkusu shakukusha bashikaswa. Nkokwaamba ayi Bweene bwakwe Lesa buli pali ndimwe.
“Na muntu ushimpite kaalama ŋanda yakwe kaalibambite ashakulwanisha shoonse, buboni bwakwe inga tabwiipikwi. 
Sombi umwi umwiindaawo nkusu na wesa mukumulwana, wamukoma, ulamunyaya shakulwanisha shakwe nshaacinkitemo manungo akwaabanya bantu buboni ubo mbwaaipa.
“Uyo woonse utabete kulubasu lwangu ngumulwani wangu alimwi uyo utooboli pantu pomwi anebo ulapalanganya.
“Na shikaswa waswa mumuntu, ulaya bweenda muluundu kuyandoola kwakookeshesha. Na kwabula kucanika, ulaamba ayi, ‘Ntooboolela mumuntu wangu mondakaswa.’ 
Ono na waboola ulacana muntu uyo ulibo kabotu. 
Lyalo ulaya mukuletelaawo abamwi bali bosanwe abobilo babiibi kwiinda pali nguwe. Mpeeke balenjila akwikala mumuntu uyo. Aboobo bwikaalo bwa muntu uyo bulabica kwiinda bwakutaanguna.”
Jesu ndyaakamana kwaamba boobo, walutundu umwi mulikoto wakoolobesha ayi, “Ulicite coolwe mwanakashi wakamushala akumuyamwisha!” 
Sombi Jesu wakakumbula ayi, “Ee, sombi bacite coolwe cinene mbaabo banyumfwa maswi akwe Lesa akucita mbwaamba!”
Bantu ndibakalinga kuya cifula, Jesu wakatalika kwaamba ayi, “Bantu ba cecino ciindi mbabiibi. Balisuni kubona citondesho cakuswa kwiculu, ono taaku nceshi batondeshekwe, sombibo citondesho cakwe Jona. 
Ceebo bweenka Jona mbwaakaba citondesho kubene Ninife, alakwe MwanaaMuntu mbweshi akabe citondesho kubantu ba cecino ciindi. 
Pabushiku bwakoomboloshekwa mwaami mwanakashi wa kumalenge ulaakumushinina ceebo wakaswa kweela cishi kwisa mukunyumfwa busongo bwakwe Solomoni. Sombi pano mpwaali wiinda Solomoni! 
Pabushiku bwakoomboloshekwa, bene Ninife balaakumushinina ceebo balo bakasanduka kuswa kushibiibi shabo ndyaakabashimikila Jona. Sombi pano mpwaali wiinda Jona!
“Taaku muntu unyasha lilampi akulishisa nabi kulifwekelesha nongo, sombi ulalibika peculu kwaamba ayi limunikile boonse batoonjila muŋanda. 
Meenso anu ngomumuni wa mubili wanu. Na meenso anu kaali kabotu, amubili woonse ulaba mumumuni. Sombi na meenso anu kaatabete kabotu, nkokwaamba ayi mubili woonse ulaba mumunshinshe. 
Paceebo ceeco amucenjele kwaamba ayi mumuni uli muli ndimwe utabi munshinshe. 
Aboobo na mubili woonse uli mumumuni cakubula patooshiya napaceyi, mubili woonse unanooli mumumuni bweenka mbuli lilampi mbolikumunikila.”
Jesu ndyaakamana kwaamba, muFalisi wakamusenga ayi akalye anguwe. Aboobo Jesu wakaya mukulya. 
MuFalisi uyo wakakankamana ndyaakabona ayi Jesu wakatalika kulya kaatana kusamba kumaansa kweelana aMulawo wa ciJuda. 
Mpomunyaawo Mwaami Jesu wakamwaambila ayi, “Ono mwebo nobaFalisi mulasansha pansengwe lya nkomeshi ambale, sombi mumyoyo yanu muliswitebo bulyabi abubi. 
Mwebo nobantu nobaluya! Sa te uyo wakalenga pansengwe ngowakalenga amukati? 
Amupe bapengete isho shintu shili munkomeshi ambale, lyalo shoonse shintu shilaakumusalalila.
“Mapensho kuli ndimwe nobaFalisi! Mukwiinga mulapa kuli Lesa calikumi ca mbewu shinunkila kabotu ashimwi shilengesha kwaamba ayi cakulya cibote alimwi abucisa bwa mushobo uli woonse. Sombi tamuciti shintu shiluleme kubantu nabi kusuna Lesa. Ceebo shintu ishi mwalinga kweelete kunooshicita cakutasuula shimwi.
“Mapensho kuli ndimwe nobaFalisi! Mukwiinga mulasala shuuna sha bulemu mushoonde sha baJuda akuyanda kwaanshikwa cabulemu mumisena yakuulishisha. 
Mapensho kuli ndimwe ceebo muli anga nshuumbwe shitaboneki isho bantu nshibeendoobo cakuteshiba ayi mposhili.”
Mpeeke mufundishi wa Milawo umwi wakamukumbula ayi, “NoBafundishi, mukwaamba boobo aswebo mwatucobola.”
Jesu wakaamba ayi, “Mapensho akuli ndimwe nobafundishi ba Milawo! Ceebo mulapa bantu mikuli ilemu, sombi mwebo nobeene tamukumiko nabibo cikumo. 
Mapensho kuli ndimwe! Mukwiinga mulayaka shuumbwe shibotu sha balaluki bakulukulu abo beenka bamashali banu bakulukulu mbobakacaya. 
Nkokwaamba ayi ico cakacita bamashali banu bakulukulu mulacisuminisha mukwiinga balo bakabacaya, mwebo mwabayakila shuumbwe. 
Paceebo ceeco Lesa alakwe mubusongo bwakwe wakaamba ayi, ‘Ndaakubatumina balaluki abatumwi, ono bamwi pakati kabo balaakucaikwa abalo bamwi balaakubapensha.’ 
Aboobo bantu ba cecino ciindi balaakupekwa mulandu ceebo ca balaluki boonse mbobakacaya kuswa kumatalikilo a cishi, 
kuswa kukucaikwa kwakwe Abelo kushikila kukucaikwa kwakwe Sekaliya, uyo wakacailwa pakati lya cipaililo alimwi aMusena Usalalite wa Ŋanda yakwe Lesa. Ee, ntoomulwiita ayi bantu ba cecino ciindi balaakupekwa mulandu pasheeshi shoonse!
“Mapensho kuli ndimwe nobafundishi ba Milawo! Mwabwesa cakucalwisha kumulyango wa lushibo lwa lupulusho. Ceebo tamukwe kwinjila, aboobo mwakasha baabo balinga kuyanda kwinjila.”
Jesu ndyaakaswa muŋanda umo, bafundishi ba Milawo alimwi abaFalisi bakatalika kumutongooka akumwiipusha miipusho iinji ipusenepusene. 
Bakalinga kusuni kumucanina cilubo mumyaambo yakwe.
Paciindi ico, bantu bali shuulu shuulu ndibakabungana cakwaamba ayi bantu bakatalika kulyatana, Jesu wakataanguna kwaambila bashikwiiya bakwe ayi, “Amucenjele acimena ca baFalisi, nkokwaamba ayi kwaamba nshebataciti. 
Taaku cintu cifweketwe nceshi cikabule kufwekulwa, nabi cishisitwe ceshi cikabule kushibikwa. 
Aboobo isho shoonse nshemwakaamba mumunshinshe shilaakunyumfwika lumwi lubala alimwi shoonse nshemwakatepetesha muntu mucipinda shilaakwaambilishikwa pameenso a bantu.
“Ntoomulwiita nobeensuma ayi mutanoloonda baabo bacayabo mubili, sombi taaku cimwi nceenga bacita. 
Ono ntoomutondesha wooyo ngomweelete kuloonda. Amuloonde Lesa uyo weenga amana kucaya mubili ulicite nkusu shakuuwaala mumulilo utamaani. Ee, ntoomwaambila ayi amumuloonde.
“Sa te tuntiinga tosanwe tuloolwa maali obilobo? Ono taaku nabi komwi ka ntuto Lesa nkaalubite. 
Sombi mwebo amisusu ya mumitwi yanu yoonse ilibelengetwe. Paceebo ceeco mutaloondi mukwiinga mwebo mulayandika kwiinda tuntiinga tuunji.
“Ntoomulwiita ayi uyo weenga wansumina pameenso a bantu, alakwe MwanaaMuntu ulaakumusumina pameenso a baanjelo bakwe Lesa. 
Sombi uyo weenga wankaka pameenso a bantu, alakwe MwanaaMuntu ulaakumukaka pameenso a baanjelo bakwe Lesa. 
Uyo woonse waamba maswi abiibi kuMwanaaMuntu inga walekelelwa, sombi uyo woonse ucobola Mushimu Usalashi, teshi akalekelelwe.
“Baakumucata ayi bakamoomboloshe mushoonde sha baJuda, kubeendeleshi nabi kubaleli, mutakalisukami ayi mutooliimikanina buyani mukwaamba nabi nceshi mukaambe. 
Mukwiinga Mushimu Usalashi ulaakumwiisha paciindi ceenka ico nshemweelete kwaamba.”
Umwi muntu wakalinga mulikoto wakaambila Jesu ayi, “NoBafundishi, amumwaambile nandumi yangu ampeeko buboni bwakashiya bata balobe.”
Sombi Jesu wakamukumbula ayi, “Webo ndaba, ino ngani waamba ayi nebo mbe moomboloshi pali ndimwe nabi shikwaabanya shintu shakamushiila ishiwanu mulobe.” 
Lyalo Jesu wakaambila bantu abo ayi, “Amucenjele alimwi mulibaambe ayi mutabi bantu basunishi bubile. Ceebo buumi bwa muntu tabubete mukufula kwa buboni mbwaacite.”
Mpeeke Jesu wakabalwiita cikoshanyo ayi, “Umwi muntu mubile wakalinga kucite muunda umo mwakaswa shakulya shiinji. 
Ndyaakabona boobo, wakatalika kuyeeya mumoyo ayi, ‘Ntoocita buyani butala nshicite mwakubika shakulya shangu shoonse ishi?’ 
Lyalo wakaamba ayi, ‘Mbulya mbweencite. Ntoomwaya matala angu akuyaka amwi anene mweshi nkabike shakulya shangu shoonse abuboni bwangu bumwi boonse. 
Ono ndaakulyaambila ayi, Ulicite buboni buunji bweshi bukabule kumana kwamyaaka iinji. Aboobo liibe, kolya, konwa akusekana.’ 
Sombi Lesa wakamwaambila ayi, ‘Webo omuluya! Sunu lyeenka mashiku utoofwa. Ino shintu shoonse ishi nshiwakalinga kubamba kushika cecino ciindi shitooba shakwe ni?’ ” 
Mpeeke Jesu pakumanisha wakaamba ayi, “Mbweeke ubo mbocibete kubaabo balilundikila buboni, sombi tababiliteewo kuli Lesa.”
Kuswawaawo Jesu wakaambila bashikwiiya bakwe ayi, “Paceebo ceeco ntoomwaambila ayi mutalisukami pabuumi bwanu ayi na ndaakulyanshi nabi mubili wanu ayi nkafwalenshi. 
Mutaciti boobo mukwiinga buumi bulayandika kwiinda shakulya awalo mubili ulayandika kwiinda shakufwala. 
Amuyeeye bacikwangala, tabashangi, tabatebuli, tabacite ŋanda shakusungilaamo shintu nabi matala. Sombi Lesa ulabasanina. Sa tamwishi kwaamba ayi mulayandika abuumbi kuli Lesa kwiinda bayuni? 
Ngani pali ndimwe weenga walinungilako buumi napaceyi kwiinda mukulisukama pashintu ishi? 
Ino ono na tamucikoonshi kucita kantu kaniini mbuli kaako, mulalisukaminanshi ashintu shimwi shoonse? 
Amuyeeye maluba a muluundu mbwaakula. Taasebensi nabi kutunga shakufwala, sombi ntoomulwiita ayi nabi Solomoni mububile bwakwe boonse, taakwe kubaawo ashakufwala shibotu shiboneka mbuli maluba ayo. 
Ono na Lesa ulafwalika boobo bwiisu ubo bucita sunu mpobuli, sombi ciilo bwapya, sa mwebo inga taamufwaliki kwiindaawo? Kuceya lushomo ndomucite mwebo nobantu!
“Anu mutanoolisukama nabi kuyeeya bunene nceshi mulye nabi kunwa. 
Ishi nsheshintu bantu bakunsengwe shibayandoola, sombi Ishiwanu ulishi kwaamba ayi shoonse ishi mulishisuni. 
Aboobo amuyandoole Bweene bwakwe Lesa, lyalo Lesa ulaakumupa shintu shoonse ishi.
“Mwebo nolitanga liniini, mutaloondi mukwiinga Ishiwanu camukonda kumupa bwaami. 
Amuulishe buboni mbomucite, maali mupe bapengete. Amulilangweete mpotomona shitabooli alimwi amubike buboni bwanu kwiculu nkweshi bukabule kuceya mukwiinga taaku beepi beenga bashikaako atubambala tatukoonshi kubunyonyoola. 
Amucite boobo mukwiinga myoyo yanu ilaba kweenka uko kuli bubile bwanu.
“Kamulibambite kusebensa alimwi malampi anu kaanyaka lyoonse. 
Amube mbuli basebenshi batoolindilila mwaami wabo utooswa kubwiinga kwaamba ayi apo poonse mpweshi ashite akukonkoonsha, beendililebo kumucalwita. 
Balicite coolwe basebenshi beshi bakacanike kabalangila alimwi kabalibambite mwaami wabo aakuboola. Ntoomwaambila calushinisho ayi mwaami wabo ulaakufwala shakufwala shakusebenselaamo, kwikalika basebenshi aba panshi akubapa shakulya. 
Balicite coolwe basebenshi abo mbweshi akacane balilibambite, nakubi kwaamba ayi wesa pakati ka mashiku nabi kumuyamaca. 
Sombi amunyumfwishe cikani ici. Naakwiinga mwine ŋanda keeshi ciindi mwiipi ndyeshi ese, inga taalekibo mwiipi ayi enjile muŋanda yakwe. 
Amwebo mbweeke ubo, amwikale kamulibambite mukwiinga MwanaaMuntu ulaakwisa paciindi ncemutamwingashite.”
Mpeeke Pita wakeepusha ayi, “Nkambo, sa ici cikoshanyo mutoolwiitabo ndiswe sweenka, na abantu boonse?” 
Mwaami Jesu wakakumbula ayi, “Ino nguli musebenshi ushomeka ucite maano? Ngooyo mwaami wakwe ngwaakapa mulimo wakweendelesha ŋanda yakwe akunoopa babye cakulya paciindi ceelete. 
Ulicite coolwe musebenshi uyo mwaami wakwe ngweshi akacane kaasebensa boobo, aakuboola. 
Ntoomulwiita calushinisho ayi mwaami wakwe ulaakumupa mulimo wakulama shintu shoonse nshaacite. 
Ono na musebenshi uyo waamba mumoyo wakwe ayi, ‘Mwaami wangu wacelwa kwisa,’ lyalo watalika kuuma basebenshinyina basankwa abanakashi alimwi akutalika kulya, kunwa akukolwa. 
Mwaami wa musebenshi uyo ulaakwisa pabushiku mbwaatengashite aciindi ncaateshi. Ulaakumupa mulandu akumuwaala kooko nkweshi kukanooli batashomeki.
“Musebenshi uyo ushi mwaami wakwe mbwaayanda, sombi taalibambili nabi kucita buyanda mwaami wakwe, ulaakuumwa cankusu. 
Sombi musebenshi uteshi ciyanda mwaami wakwe na wabisha cakuteshiba uloomwabo paniini. Uyo woonse upekwa shiinji ulayandika kuboosha shiinji. Uyo eenka wakapekwa shiinji ulyeelete kuboosha shiinji peculu lya sheesho nshaakapekwa.
“Ndakesa mukuwaala mulilo mucishi. Ndalinga kusuni kwaamba ayi mulilo uyu naakwiinga koonyaka kale! 
Sombi ndyeelete kubombekwa mumapensho aanji, aboobo moyo wangu uli mubuumba kushikila mapensho aya akamaane! 
Sa mulayeeya ayi ndakesa mukuleta luumuno mucishi ca panshi? Ndakaleta kupansaana. 
Kuswa sunu bali bosanwe muŋanda balaakubukilana, botatwe balaakubukila bobilo abalo bali bobilo balaakubukila bali botatwe. 
Baishi balaakubukila mwaana musankwa, alakwe mwaana musankwa ulaakubukila baishi, banyina balaakubukila mwaana mwanakashi, alakwe mwaana mwanakashi ulaakubukila banyina. Bapongoshi banakashi balaakubukila mulokashi, alakwe mulokashi ulaakubukila bapongoshi bakwe banakashi.”
Jesu wakaambila bantu boonse abo alimwi ayi, “Na mwaboona likumbi lyanyamuka kuswa kumbo, lyalo mulaamba ayi, ‘Mfuula itooloka sunu,’ ncakwiila ilaloka. 
Na muuwo watalika kupuupa kuswa kumalenge mulaamba ayi, ‘Sunu kutoopya ciine,’ alimwi kulaba mbweeke ubo. 
Mwebo nobantu nomwaamba nshemutaciti! Mulishi kusansulula mbociboneka cishi akwiculu. Ono cilaala buyani kwishiba shitoocitika munshiku shino?
“Ino nceebonshi ncemutasalili ciluleme nobeene? 
Na utooya kunkuta ashimulandunyoko ulyeelete kufwambaana kunyumfwanaakwe kamuciya kunkuta. Ulyeelete kucita boobo mukwiinga inga wakutola kumoomboloshi, alakwe moomboloshi wakutol kumushilikani, alakwe mushilikani inga wakubika muntolongo. 
Ntoomulwiita calushinisho ayi teshi ukasweemo umo kushikila ukalipile shoonse shiyandika.”
Paciindi ico bantu bamwi bakalingaawo bakalwiita Jesu shabene Galili abo Pilato mbwaakacaya akusenkanya bulowa bwabo pamilambu iyo njebakalinga kubenga. 
Lyalo Jesu wakakumbula ayi, “Sa mutooyeeya ayi abo bene Galili ncebakacailwa boobo bakalinga bamucita shibi beenda bene Galili bamwi boonse? 
Sobwe! Ono ntoomulwiita ayi na mubule kusanduka kuswa kushibiibi shanu, amwebo mulaakufwa. 
Ino abo bantu bali likumi abosanwe alimwi abotatwe ndibakawitwa ŋanda ilaamfu ya maanda peculu kuSailomu, mutooyeeya ayi bakalinga kubisha kwiinda bantu boonse bakalinga kwikala muJelusalemu? 
Sobwe! Sombi na mubule kusanduka kuswa kushibiibi shanu, amwebo noonse mulaakufwa.”
Kuswawaawo Jesu wakabaambila cikoshanyo ici ayi, “Kwakalinga muntu umwi wakalinga kucite cisamu ca mukuyu cakalinga kushangitwe mumuunda wa shisepo. Bumwi bushiku wakaya kucisamu ayi akabonemo nkuyu, sombi taakwe kushicana. 
Mpeeke wakaambila shikusebensa mumuunda ayi, ‘Bona, njimyaaka yotatwe keensa mucisamu ici ayi mpashi ndacanamo nkuyu, sombi nshishicaniimo. Citemebo, cinanonyonyoolabo bulongo.’ 
Sombi musebenshi uyo wakakumbula ayi, ‘Amucileeke nkambo, kwamwaaka uno. Ndaakutipula mweela akubikamo mboleshi. 
Na mwakali cikacate shisepo, ingayi cabota. Sombi na cikabule kucata, acikatemwebo.’ ” 
Pabushiku bumwi bwakookesha bwa Cibelu, Jesu wakalinga kwiisha mucoonde ca baJuda. 
Mucoonde umo mwakalinga mwanakashi wakalinga kucite shikaswa uyo wakalinga kumupensha kwamyaaka likumi ayosanwe alimwi ayotatwe. Wakalinga kweendabo kaakonkomene, taakalinga kucikonsha koololoka napaceyi. 
Jesu ndyaakabona mwanakashi uyo wakamwaambila ayi, “Nankashi, waangululwa kubulwashi bwako!” 
Mpeeke Jesu wakabika maansaakwe pali nguwe, lyalo wakoololoka akulumbaisha Lesa.
Mpomunyaawo munene wa mucoonde wakakalala abuumbi ceebo Jesu wakashilika pabushiku bwakookesha bwa Cibelu. Mpeeke wakaambila bantu ayi, “Kuli nshiku shosanwe abomwi nshetweelete kusebensa. Aboobo munoosa munshiku isho mukuba kabotu, kuteshi pabushiku bwakookesha, sobwe!”
Lyalo Mwaami Jesu wakamukumbula ayi, “Mwebo nobantu nomwaamba nshemutaciti! Ngani mulikoto weenga taacalwiti musune nabi mbongolo yakwe mucimpati akwiitola mukunwa maanshi pabushiku bwakookesha bwa Cibelu? 
Ino uyu mwanakashi wa mulishalane lyakwe Abulaamu uyo Satana ngwaakaanga myaaka likumi ayosanwe alimwi ayotatwe, sa teelete kwaangululwa pabushiku bwakookesha?” 
Jesu ndyaakaamba boobo balwani bakwe bakanyumfwa nsoni, sombi bantu boonse kabasangalete pashintu shoonse shibotu shikankamika nshaakacita.
Kuswawaawo Jesu wakeepusha ayi, “Anu Bweene bwakwe Lesa buli anga niinshi? Inga ndabukoshanisha anshi? 
Bulikoshenye aluseke lwa masitadi ulo ndwaakabwesa muntu akulushanga mumuunda. Ndilwakamena akukula, cakaba cisamu alimwi abayuni bakapanga shiinswa mumisampi ya ncico.”
Jesu wakeepusha alimwi ayi, “Anu Bweene bwakwe Lesa inga ndabukoshanisha anshi? 
Buli anga ncimena ciniini mwanakashi ncaakasenkanya mushikopo shotatwe sha fulaulo kushikila woonse wafutumuka.”
Jesu ndyaakalinga mulweendo lwakuya kuJelusalemu, wakeenda mumandabala amumishi kaaya ciisha. 
Mpeeke umwi muntu wakeepusha Jesu ayi, “Nkambo, sa mbaniinibo beshi bakapulushikwe?” Jesu wakakumbula ayi,
“Amweeleshe cankusu kwinjila pamulyango ushaankene mukwiinga ntoomwaambila ayi bantu baanji balaakweelesha kwinjila, sombi teshi bakacikoonshe. 
Mpomunyaawo mwine ŋanda ulaakunyamuka akucalaako kumulyango. Lyalo mulaakwiimikana akutalika kukonkoonsha akwaamba ayi, ‘Amutucalwiteeko nkambo!’ Sombi lakwe ulaakumukumbula ayi, ‘Nshishi ankomwaswita!’ 
Mpomunyaawo mulaakutalika kwaamba ayi, ‘Swebo twakalinga kulya akunwa pantu pomwi amwebo alimwi mwakalinga kwiisha mumandabala esu.’ 
Sombi ulaakumwaambila alimwi ayi, ‘Nshishi ankomwaswita, amusweewo apa noonse nobamucita shibi!’ 
Ono mulaakulila akulumanya meeno mwaakubona Abulaamu, Isaki, Jakobo alimwi abalaluki bakulukulu boonse kabali muBweene bwakwe Lesa, sombi mwebo kamuli pansengwe! 
Bantu balaakuswa kwicwe akumbo, kumatwa akumalenge kwisa mukulya muBweene bwakwe Lesa. 
Lyalo abo bacaalishi balaakuba bataanshi, abalo bataanshi balaakuba bacaalishi.”
Paciindi ceenka ico baFalisi bamwi bakesa kuli Jesu akumwaambila ayi, “Amusweeko kuno, muye kumusena umwi mukwiinga Elodi utooyanda kumucaya.”
Sombi Jesu wakabakumbula ayi, “Kamuya mukamwaambile uyo ucite maano a busulwe ayi, ‘Ntookusha bashikaswa akushilika bantu sunu aciilo. Ono pabushiku bwatatu ndaakumanisha ncito yangu.’ 
Nakubi boobo ndyeelete kunooli palweendo sunu, ciilo alimwi aisona mukwiinga teshi cibotu mulaluki kucailwa kumwi, sombibo kuJelusalemu.
“Webo Jelusalemu, Jelusalemu, noocaya balaluki akuuma mabwe bantu abo Lesa mbwaatuma kuli ndiwe! Liinji liinji ndalinga kusuni kubunganya bantu bako bweenka mbuli nkuku mboifukatila twaana twa njiyo mumapapaminwa, sombi webo wakakaka! 
Aboobo Ŋanda yakwe Lesa ili muli ndiwe, yaba litongo. Ntoomulwiita ayi teshi mukamboneewo alimwi kushikila mukaambe ayi, ‘Ulicite coolwe uyo utoosa muliina lya Mwaami Lesa.’ ”
Bumwi bushiku bwakookesha bwa Cibelu Jesu wakeetwa kuya mukulya kuŋanda ya umwi munene wa baFalisi. Mpeeke baFalisi bakalinga kumulangishisha. 
Ono panembo lyakwe Jesu pakalinga muntu wakalinga kushimbite mubili. 
Lyalo Jesu wakeepusha baFalisi abafundishi ba Milawo ayi, “Sa Milawo ilatusuminisha kushilika pabushiku bwakookesha bwa Cibelu nabi tau?” 
Sombi bakalinga kuumwitebo. Mpeeke Jesu wakabwesa muntu uyo, wamushilika akumwaambila ayi anooya. 
Kuswawaawo Jesu wakabaambila ayi, “Ino na womwi pakati kanu kaacite mwaana musankwa nabi musune wawita mumukalo pabushiku bwakookesha, sa inga taamusubuli ciindi ceenka ico?” 
Sombi bakaalilwa kumukumbula.
Mpeeke Jesu ndyaakabona bantu bamwi bakeetwa mukulyaakwe mbobakalinga kusala shuuna sha bulemu, wakabalwiita cikoshanyo ayi, 
“Na muntu wakwiita kubwiinga, tabashikili kwikala pacuuna ca bulemu mukwiinga inga muntu uyo anu wakeeta muntu umwi wiinda ndiwe bulemu. 
Aboobo uyo wakamwiita noonse nobilo ulaakwisa akukwaambila ayi, ‘Amupe baaba cuuna ico.’ Ono lyalo ulaakunyumfwa nsoni pakunyamuka kuya mukwikala pacuuna citacite bulemu. 
Anu na weetwa koya ukale pamusena uteshi wa bulemu kwaamba ayi uyo mwiine wakamwiita acite kwisa mukukwaambila ayi, ‘Kosa kuno ndaba, ukalileko waawa pacuuna ca bulemu.’ Ici cilaakukupa bulemu pameenso a baabo boonse mboweetwaabo pantu pomwi. 
Mukwiinga uyo woonse ulisumpula ulaakuceeshekwa, sombi uyo woonse uliceesha ulaakusumpulwa.”
Lyalo Jesu wakaambila wakabeeta uyo ayi, “Na mweeta bantu mukulyaanu cakulya ca malumwi nabi ca macolesha, muteeti babyaanu, banandumi shanu, bakwabanu nabi beshimukobonyinaanu babile, mpashi abalo inga bamwiita bweenka ubo, aboobo mulaakulipilwa paceeco ncemwaacita. 
Sombi na wabamba shakulya ayi musekelele, ita bakandu, balema myeendo, balema bamwi alimwi aboofu. 
Lyalo ulaakupekwa coolwe mukwiinga balo inga tabacikoonshi kucita mushobo womwi kuli ndiwe. Lesa ulaakukulambula pabushiku ubo bantu basalalite ndyeshi bakabushikwe kuswa kubafu.”
Mpeeke womwi pabaabo Jesu mbaakalinga kulyaabo, ndyaakanyumfwa makani aya, wakaambila Jesu ayi, “Ulicite coolwe uyo eshi akacanike akulya pakusekelela muBweene bwakwe Lesa!”
Lakwe Jesu wakamukumbula ayi, “Kwakalinga muntu umwi wakabamba shakulya shiinji kwaamba ayi bakasekelele akwiita bantu baanji. 
Paciindi cakusekelela wakatuma musebenshi wakwe ayi akeete baabo boonse bakasengwa kubaako mukwiinga shintu shoonse shakalinga kubambitwe kale. 
Sombi boonse bakeetwa bakatalika kwaamba sheesho shakabataatisha. Mutaanshi wakaamba ayi, ‘Ndoola muunda, aboobo ndyeelete kuya mukuubona. Ndakombelela bandekeleleeko.’ 
Umwi wakaamba ayi, ‘Ndoola basune bakwana shipani shosanwe, bulya ntooya mukubeelesha. Ndakombelela bandekeleleeko.’ 
Alakwe umwi wakaamba ayi, ‘Nebo ndaswabo mukweeba onoono, aboobo ndaleela.’
“Lyalo musebenshi wakaboolela mukuluula kumwaami wakwe. Mwine ŋanda uyo wakakalala. Mpeeke wakaambila musebenshi ayi, ‘Endesha, koya munshila shinene ashiniini sha mundabala ukeete bakandu, balema myeendo, balema bamwi aboofu.’ 
Ndyaakaboola musebenshi wakaamba ayi, ‘Nkambo, ndaciita kweelana ambomwaŋambila, ono musena moocili.’ 
Lyalo mwaami wakwe wakakumbula ayi, ‘Koya mutushila amumikondo ya mumishi, ukaambile bantu cankusu ayi bese kwaamba ayi ŋanda yangu isule. 
Ntoomwaambila ayi taaku nabi womwi pabaabo bakalinga beetwa kataanshi, eshi akamyangeewo shakulya sha pakusekelela kwangu!’ ”
Bantu baanji baanji bakakonkela Jesu, lyalo wakapiluluka akubaambila ayi, 
“Muntu uli woonse usuni kuba shikwiiya wangu ulyeelete kusuna ndime kwiinda baishi abanyina, bakaakwe abana bakwe, banandumi abanankashi shakwe, ee, nabi buumi bwakwe mwiine. 
Uyo woonse utanyamuni mucilingano wakwe akunkonkela, inga taabi shikwiiya wangu.
“Ngani mulikoto lyanu, na utooyanda kuyaka ŋanda ilaamfu ya maanda peculu, weenga wabula kwikala panshi akubona na ulicite maali aanji akwaamba ayi amanishe ŋanda iyo? 
Mukwiinga na wamanishabo lwiimbi yaala kumanisha, woonse weenga weebona inga wamuseka. 
Balaakwaamba ayi, ‘Uyu muntu wakatalikabo kuyaka ŋanda njeshi abule akumanisha!’
“Ee, ngumwaaminshi ushi kwaamba ayi shinkondonyina ulicite bashilumamba bali shuulu makumi obilo, usuni kulwana cishi cakwe, weenga teekali panshi akuliipusha na bashilumamba bakwe bali shuulu likumi, inga bacikonsha kulwana akukoma mwaaminyina? 
Aboobo na wabona kwaamba ayi inga tabacikoonshi, ulatuma beshikumwiimikanina kumwaaminyina kaacili kulaale ayi bakamusenge ayi batalwaani, pabebo kunyumfwana aluumuno pakati kabo. 
Amwebo mbocibete bweenka ubo. Nkokwaamba ayi amwebo na mwabula kusuula akushiya shintu shanu shoonse nshemucite, tamukoonshi kuba bashikwiiya bangu.
“Mwiinyo ngubotu, sombi na wasambalala, inga mwacita buyani kwaamba ayi ube kabotu alimwi? 
Nkokwaamba ayi taucite ncito kubulongo nabi pamulwi wa bufumba bwakubika mumuunda, ngwakusowabo. Uyo ucite matwi aanyumfwe!”
Ono basonkeshi abataalinga kukonkela Milawo yakwe Mose, bakabungana pakalinga Jesu ayi banyumfwe kwiisha kwakwe. 
Mpomunyaawo baFalisi abafundishi ba Milawo bakatalika kutongooka akwaamba ayi, “Uyu muntu ulatambula buyani bantu batakonkeli Milawo yakwe Mose akulyaabo?”
Lyalo Jesu wakabalwiita cikoshanyo ici ayi, 
“Na womwi pali ndimwe kaacite mbelele shili mwaanda, ono yomwi yasoweka, sa te ulashiya sheshilya shili 99 kumafulo akuya mukwiilangoola kushikila weecana? 
Lyalo na weecana ulasangalala akwiinyamuna pacifushi 
akwiitola kuŋanda. Mpeeke uleeta babye abeshimukobonyina akubalwiita ayi, ‘Amusekelele anebo, mukwiinga mbelele yangu yakalinga yasoweka ndeecana.’ 
Ntoomulwiita ayi akwalo kwiculu kulaba kusekelela bweenka ubo pamucita shibi womwi na wasanduka kuswa kushibiibi, kwiinda pabantu bali 99 baluleme batayandiki kusanduka.
“Nabi na twaambe ayi walutundu umwi kaacite maali asilifa ali likumi, sombi lyomwi lyasoweka, ulacita buyani? Sa te ulamunika lilampi akupyanga ŋanda yakwe akulangoola kabotu moonse kushikila walicana? 
Mpeeke na walicana, uleeta babye abeshimukobonyina pantu pomwi akubalwiita ayi, ‘Ndisangalete abuumbi mukwiinga lyaali lyangu lyakalinga lyasoweka ndalicana. Atusekelele!’ 
Ntoomulwiita ayi akwiculu bweenka ubo, baanjelo bakwe Lesa balasangalala abuumbi pamucita shibi womwi uyo usanduka kuswa kushibiibi.” 
Jesu wakabaambila alimwi ayi, “Kwakalinga musankwa umwi wakalinga kucite baana basankwa bobilo. 
Ono mwanikebantu wakaambila baishi ayi, ‘Ta, amumpe buboni mbonjelete kwaabilwa.’ Mpeeke ishiwabo wakabaanya buboni bwakwe kuli mbabo. 
Kapatana kwiinda nshiku shiinji, mwanikebantu uyo wakoolisha buboni bwakwe akunyamuka lweendo kuya kucishi ca kulaale. Uko nkwaakaya, wakanyonyoola buboni bwakwe boonse mubwikaalo bubiibi. 
Ndyaakamana kunyonyoola buboni, mucishi ico mwakaba nsala inene abuumbi, lyalo wakatalika kupenga. 
Mpeeke wakaya kumuntu umwi wa mucishi ico kwaamba ayi akasebensele cakulya. Ono muntu uyo wakamupa ncito yakweembela nkumba. 
Musankwa uyo wakalinga kukumbwa taaye uyo nkumba ngoshakalinga kulya uko, sombi taaku muntu nabi womwi wakalinga kumupa cakulya. 
Pesule ndyaakesaamo maano wakalyaamboosha mwiine ayi, ‘Basebenshi boonse ba bata balicite shakulya shiinji abuumbi, ono nebo kuno ntooyanda kufwa kunsala! 
Ntoonyamuka nje kuli bata nkaambe ayi, Ta, ndaabisha kuli Lesa akuli ndimwe. 
Nsheelete kwiitwa alimwi ayi mwanaanu. Sombi mundeele anga ngumusebenshi wanu.’ 
Mpomunyaawo wakanyamuka akuboolela kuli baishi. Kaacilibo palaale baishi bakamubona, mpeeke bakamunyumfwila nkumbu akumucicilila bamukumbata akumufyonta. 
Mwaana uyo wakaambila baishi ayi, ‘Ta, ndakabisha kuli Lesa akuli ndimwe. Nsheelete kwiitwa ayi mwanaanu.’ 
Sombi baishi bakaambila basebenshi babo ayi, ‘Amufwambaane! Amulete cakufwala cibotu afwale. Mumufwalike ninga kumunwe ansapato. 
Amulete ŋombe ilya iinite bunene mucaye kwaamba ayi tulye tusekelele. 
Mukwiinga mwanaangu uyu wakalinga kufwite, ono waba muumi alimwi wakalinga kusowekete, ono wacanika.’ Lyalo bakatalika kusekelela.
“Ciindi ico munenebantu wakalinga mumuunda. Ono ndyaakashika pafwaafwi aŋanda, wakanyumfwa bantu bakalinga kwiimba akushana. 
Paceebo ceeco wakeeta musebenshi womwi akumwiipusha cakalinga kucitika. 
Musebenshi wakakumbula ayi, ‘Mukwanu wesa, aboobo baiso bamucaila ŋombe iinite bunene mukwiinga waboola kaali muumi.’ 
Munenebantu uyo wakakalala abuumbi alimwi wakakaka akwinjila muŋanda. Paceebo ceeco baishi bakaswita pansengwe mukumukombelela ayi enjile muŋanda. 
Sombi wakakumbula baishi ayi, ‘Amubone! Myaaka kufula njindamusebensela anga ngumusha alimwi nshina kumubishishaawo napaceyi. Sombi tamuna kumpaawo kale nabibo kapongo kwaamba ayi nsekelele abeensuma. 
Sombi mwanaanu uyu wakanyonyoola buboni bwanu mubanakashi bafuule, ndyaaboola kuŋanda, mwamucaila ŋombe iinite!’ 
Baishi bakamwaambila ayi, ‘Omwanaangu, lyoonse tuli awebo alimwi shoonse shintu nsheencite nshaako. 
Sombi tulyeelete kusekelela akusangalala mukwiinga mwanike wako wakalinga kufwite, ono waba muumi, wakalinga kusowekete, ono wacanika.’ ”
Jesu wakaambila bashikwiiya bakwe ayi, “Kwakalinga musankwa mubile wakalinga kucite shikulama buboni. Bantu bakaluula muntu uyo ayi utoonyonyoola buboni bwakwe. 
Lyalo wakeeta shikulama buboni akumwiipusha ayi, ‘Ngamakaninshi aya ngoontoonyumfwa? Lemba mbone mbowalinga kweendelesha buboni mukwiinga tooelete kunoocili shikulama buboni alimwi.’ 
Mpeeke shikulama buboni uyo wakalyaamboosha mumoyo ayi, ‘Ntoocita buyani ono mwaami wangu mbwaatooyanda kunkusha ncito? Nshicite nkusu shakulima alimwi kusengelela kulampa nsoni. 
Ono mbulya mbweshi ncite kwaamba ayi bantu bakanoontambula mumaandaabo ndaakuswa ncito.’
“Mpomunyaawo wakeeta bakalinga kucite nkongole kumwaami wakwe womwi womwi akwiipusha mutaanshi ayi, ‘Wakakweletanshi kumwaami wangu?’ 
Alakwe wakaamba ayi, ‘Shikopo mwaanda sha mafuta.’ Mpeeke shikulama buboni uyo wakamwaambila ayi, ‘Bwesa lipepa palembetwe nkongole yako. Fwambaana, kala ulembebo ayi shikopo makumi osanwe.’ 
Lyalo wakaambila umwi ayi, ‘Ino webo wakakweletanshi?’ Wakakumbula ayi, ‘Masaka ali cuulu comwi a witi.’ Mpeeke alakwe wakamwaambila ayi, ‘Bwesa lipepa palembetwe nkongole yako, ulembewo ayi masaka myaanda yosanwe ayotatwe.’ 
Mwaami wakwe uyo wakalumbaisha shikulama buboni utashomeki ceebo cakucenjela kwakwe. Mukwiinga bantu ba mucishi ca panshi cino mbasongo kubamba makani abo kwiinda bantu bali mumumuni.”
Jesu wakatolelela kubaambila ayi, “Ntoomulwiita ayi amusebenseshe buboni bwa mucishi cino kwaamba ayi mucane beshicibusanyinaanu, buboni bwaakumana, bakamusekelele mumaanda atamaani. 
Uyo woonse ushomeka pacintu ciniini, ulaakushomeka apacintu cinene. Alakwe uyo utashomeki pacintu ciniini, teshi akashomeke apacintu cinene. 
Ono na kamutashomeki pabuboni bwa pacishi cino, ino ngani eshi akamushoome akumupa buboni bwancinencine? 
Na kamutashomeki pabuboni bwa bamwi, ino ngani eshi akamupe buboni bweelete kuba bwaanu?
“Taaku musebenshi weenga wasebensela baami bobilo, mukwiinga ulapata umwi akusuna umwi, nabi kunyumfwila umwi akusuula umwi. Nkokwaamba ayi tamukoonshi kusebensela Lesa abuboni.”
BaFalisi ndibakanyumfwa makani aya, bakatalika kushibuluka Jesu mukwiinga balo bakalinga kusunishi maali. 
Sombi Jesu wakabaambila ayi, “Mwebo mulalibonekesha kubantu ayi muliluleme, nakubi boobo Lesa ulishi myoyo yanu. Mukwiinga cintu coonse bantu ncibaamba ayi ncibotu abuumbi, kuli Lesa taaku ambocibete.
“Milawo yakwe Mose amaswi akalemba balaluki bakulukulu akalinga kukonkelwa kushikila ciindi cakwe Joni Mubombeki. Kuswa paciindi ico Makani Abotu a Bweene bwakwe Lesa alashimikilwa, alimwi bantu baanji batokweelesha cankusu kwaamba ayi benjile muBweene ubo. 
Sombi ncuubu abuumbi liculu acishi kumana kwiinda libala lyomwi lya Milawo kumana ncito.
“Muntu uli woonse uleka mukaakwe akweeba umbi wacita bulale, alakwe uyo weeba mwanakashi wakalekwa wacita bulale.
“Kwakalinga musankwa mubile wakalinga kufwala shakufwala shamakwebo uyo wakalinga kulya kabotu lyoonse. 
Ono kwakalinga aumwi musankwa mupenshi wakalinga kwiitwa ayi Lasalo, uyo wakalinga kucite shilonda mubili woonse. Bantu bakalinga kumubika pamulyango wa ŋanda ya mubile uyo. 
Lasalo wakalinga kuminina mate uto twakulya twakalinga kulokeela panshi lya tebulu ya muntu mubile uyo. Abalo bakabwa bakalinga kwisa mukunoomumyanguta pashilonda.
“Musankwa mupenshi uyo wakafwa, muuya wakwe baanjelo bakautola kwiculu kulubasu lwakwe Abulaamu. Muntu mubile uyo alakwe wakafwa akufukilwa. 
Mpeeke mubile uyo ndyaakalinga mumusena wa bafu, kaapenga cancinencine, wakalanga kwiculu akubona Lasalo kaali kulubasu lwakwe Abulaamu palaale. 
Lyalo wakoolobesha ayi, ‘Ta Abulaamu, amunyumfwileeko nkumbu. Amutume Lasalo kwaamba ayi asumpebo munwe mumaanshi ese atontoshe mulaka wangu mukwiinga ndapya abuumbi mumulilo muno.’
“Sombi Abulaamu wakaamba ayi, ‘Omwanaangu ibaluka ayi webo ndiwakalinga muumi wakalinga wapekwa shintu shoonse shibotu, alakwe Lasalo shintu shibiibi. Sombi bulya alakwe utookondwa kuno awebo uli mumapensho anene. 
Kuteshi ceeci ceenka, pakati kesu awebo pali cilindi cilaamfu abuumbi, cakwaamba ayi taaku muntu uli kokuno weenga wacikonsha kusubuka kwisa kooko, nabi uli kooko kwisa kokuno.’ 
Mpomunyaawo mubile uyo wakaamba ayi, ‘Anu ndaseenga ta, mutume Lasalo kuŋanda ya bata 
mukwiinga ndicite bamakwesu bosanwe. Aye akabacenjeshe kwaamba ayi abalo batakesi kokuno kumusena wa mapensho.’ 
Sombi Abulaamu wakaamba ayi, ‘Abo balicite mabuku akalemba Mose abalaluki bakulukulu bamwi. Balyeelete kukonkela shilembetweemo.’ 
Mubile uyo wakakumbula ayi, ‘Sobwe ta Abulaamu, sombi na umwi waswa kubafu wayaako, ndyeenga basanduka kuswa kushibiibi shabo.’ 
Abulaamu wakamwaambila ayi, ‘Na tabanyumfwili Mose abalaluki bakulukulu, teshi bakanyumfwe nabi umwi wabuka kuswa kubafu.’ ”
Jesu wakaambila bashikwiiya bakwe ayi, “Shintu shilengesha muntu kubisha shilyeelete kucitika, sombi mapensho kuli wooyo ulengesha ayi shicitike. 
Inga cabota kwaamba ayi uyo muntu aangwe libwe linene lyakupelelaawo munshingo akumuwaala mulweenge, kwiinda kulengesha womwi wa baaba bace bace kubisha. 
Aboobo amucenjele! Na mukwanu wakubishisha, mwaambile. Na wasumina ayi wabisha, mulekelele. 
Na wakubishisha mankanda osanwe aobilo pabushiku bomwi, alimwi mankanda oonse aya keesa kuli ndiwe akwaamba ayi, ‘Ndabiisha,’ ulyeelete kumulekelela.”
Lyalo batumwi bakaambila Mwaami Jesu ayi, “Amukomenye lushomo lwesu.” 
Mwaami Jesu wakabakumbula ayi, “Nemwalinga kucite lushomo luli mbuli luseke lwa masitadi, naakwiinga mulakonsha kwaambila cisamu ayi, ‘Shuka apo ulishimpike mulweenge!’ Acalo inga camunyumfwila.
“Ino na umwi pakati kanu kaacite musebenshi ulima mumuunda nabi kweembela mbelele, sa inga ndyaakotokabo wamwaambila ayi, ‘Fwambaana kosa ulye cakulya?’ 
Sobwe, inga toociti boobo! Sombi ulamwaambila ayi, ‘Ntabatile cakulya, na umanishe ufwale kabotu akundetela cakulya acakunwa. Lyalo awebo ndyeshi ulye akunwa.’ 
Ono sa uyo muntu inga walumba musebenshi wakwe ceebo wacita ncaamwaambila? Sobwe. 
Bweenka ubo amwebo mbocibete. Na mwacita nshemwakaambilwa, mulyeelete kwaamba ayi, ‘Tuli basebenshi bateelete kulumbwa mukwiinga twacitabo mulimo wesu!’ ”
Jesu ndyaakalinga kuya kuJelusalemu, wakeenda panyinsa ya Samaliya aGalili. 
Ndyaakashikabo mumushi umwi, beshimanata bali likumi bakamukumanya akwiimikana palaale. 
Lyalo bakoolobesha ayi, “NobaJesu, Nkambo amutunyumfwileko nkumbu!”
Jesu ndyaakababona wakabaambila ayi, “Kamuya kubapailishi bakamuboone ayi mwaba kabotu.” Lyalo ndibakalinga kuya bweenda munshila, bakaba kabotu. 
Mpomunyaawo womwi pakati kabo ndyaakabona ayi waba kabotu, wakaboolela kuli Jesu kaaya cilumbaisha Lesa aliswi lya peculu. 
Mpeeke ashike kuli Jesu, wakafukama kunembo lyakwe akumulumba. Shimanata uyu wakalinga mwine Samaliya. 
Mpomunyaawo Jesu wakaamba ayi, “Sa te baba kabotu balinga likumi? Ino bamwi bosanwe abone bali kuli? 
Ceebonshi kwaboolabo muswamashi eenka mukulumba Lesa?” 
Kuswawaawo, Jesu wakaambila shimanata uyo ayi, “Nyamuka, koya, lushomo lwako lwakushilika.”
BaFalisi bamwi ndibakeepusha Jesu ayi Bweene bwakwe Lesa bulaakwisa lili, wakabakumbula ayi, “Bweene bwakwe Lesa teshi bukese ashitondesho, sobwe. 
Taaku eshi akaambe ayi, ‘Bona, mbuno kuno!’ nabi ayi, ‘Mbulya kulya!’ mukwiinga Bweene bwakwe Lesa buli muli ndimwe.”
Lyalo wakaambila bashikwiiya bakwe ayi, “Cilaakushika ciindi ndyeshi mukayande kubona nabibo bushiku bomwi bwa nshiku sha MwanaaMuntu, sombi teshi mukabuboneewo, sobwe. 
Kulaakuba bantu beshi bakamwaambile ayi, ‘Amubone ngulya kulya!’ nabi ayi, ‘Nguno kuno!’ Mutakayiiko nabi kubakonkela. 
Mukwiinga bweenka bubeka mfula mwiculu kuswa kulubasu lumwi kushika kulubasu lumwi, mbweshi kukabe pabushiku bwakwisa MwanaaMuntu. 
Sombi ulyeelete kutaanguna kupenshekwa abuumbi akukakwa abantu ba cecino ciindi. 
Bweenka mbokwakalinga munshiku shakwe Nowa mbweshi kukabe amunshiku sha MwanaaMuntu. 
Munshiku isho bakalinga kulya, kunwa, kweeba alimwi akweebwa kushikila bushiku Nowa ndyaakenjila mubwaato. Lyalo muyoba unene wakesa akubanyonyoola boonse. 
Cilaakuba bweenka mbocakalinga munshiku shakwe Loti. Bantu bakalinga kulya akunwa, kuula akuulisha, kushanga akuyaka maanda. 
Sombi bushiku Loti ndyaakaswa muSodoma, mulilo asalufa shakaloka kuswa kwiculu akubanyonyoola boonse. 
Kulaakuba bweenka ubo pabushiku MwanaaMuntu ndyeshi akayubululwe.
“Pabushiku ubo, uyo eshi akanooli paciluli ca ŋanda atakaseluki ayi abwese shintu shakwe muŋanda, alakwe uyo eshi akanooli mumuunda taaelete kuboolela kuŋanda. 
Amwiibaluke muka Loti! 
Uyo woonse uyanda kupulusha buumi bwakwe bwa buntu, ulaakubusowa. Sombi uyo ubusowa ceebo ca ndime, ulaakuba abuumi bwancinencine. 
Ntoomulwiita ayi pabushiku ubo mashiku, bantu bobilo balaakunoolete pabulo bomwi, sombi umwi ulaakutolwa, umwi ulaakucaala. 
Banakashi bobilo balaakunoopela pantu pomwi, sombi umwi ulaakutolwa, umwi ulaakucaala. [ 
Basankwa bobilo balaakunooli mumuunda, sombi umwi ulaakutolwa, umwi ulaakucaala.]”
Bashikwiiya bakamwiipusha ayi, “Nkambo, nkuli nkweshi shikacitikile ishi?” Jesu wakakumbula ayi, “Uko kuli mutuntu, aalo makubi nkweshi akabungane.”
Mpomunyaawo Jesu wakalwiita bashikwiiya bakwe cikoshanyo, cakubeeisha ayi balyeelete kupaila lyoonse cakutatyongola. 
Wakaamba ayi, “Kwakalinga moomboloshi mundabala imwi watakalinga kuloonda Lesa nabi kulemeka muntu. 
Kwakalinga amukalubinje mwanakashi mundabala yeenka iyo wakalinga kuya kumoomboloshi lyoonse lyoonse mukusenga ayi, ‘Amumanishileko mulandu uyu ngooncite ashimulanduma!’ 
Nshiku shakafulabo moomboloshi uyo kaakaka, sombi pesule wakalyaamboosha mwiine ayi, ‘Nakubi kwaamba ayi nshiloondi Lesa nabi kulemeka muntu, 
ceebo cakwaamba ayi mukalubinje uyu walema kunjobekela, ntoomoomboloshesha mulandu wakwe. Mukwiinga inga wampensha kunoosa mbwaatalikila!’ ”
Mpomunyaawo Mwaami Jesu wakaamba ayi, “Te mwanyuumfwa mbwaakaamba moomboloshi utaluleme uyo? 
Ono sa Lesa teshi akabacitile shiluleme bantu bakwe basalitwe abo bamusenga malumwi amashiku? Sa ulaakucelwa kubacafwa? 
Ntoomulwiita ayi ulaakufwambaana kubacitila shiluleme. Ono sa MwanaaMuntu pakwisa ulaakucana bantu bashomeka?”
Lyalo Jesu wakaamba cikoshanyo cimwi kubaabo bakalinga kuyeeya ayi baliluleme kwiinda bamwi boonse. 
Wakaamba ayi, “Kwakalinga basankwa bobilo bakaya mukupaila kuŊanda yakwe Lesa. Umwi wakalinga muFalisi alakwe umwi wakalinga musonkeshi.
“Mpomunyaawo muFalisi wakanyamuka akupaila ayi, ‘Ndamulumba nobaLesa ceebo nshibete mbuli bamwi bantu boonse bapambi, bataluleme nabi beshibulale alimwi ndalumba ceebo nshibete mbuli musonkeshi uyu. 
Ndalikasha kulya mankanda obilo munsondo alimwi pashintu likumi shoonse nsheenga ndacaana ndakushawo comwi akumupa, noBaami.’
“Sombi musonkeshi uyo wakanyamuka alakwe weemikana palaale. Taakwe kulangaawo akwiculu pakupaila, sombi wakalikumbata akwaamba ayi, ‘NobaLesa, amunyumfwileko nkumbu nebo nemucita shibi!’ 
Ntoomulwiita ayi musonkeshi wakaboola kumishaabo kaaluleme pameenso akwe Lesa kuteshi muFalisi. Mukwiinga uyo woonse ulisumpula, ulaakuceeshekwa. Awooyo uliceesha, ulaakusumpulwa.”
Bantu bamwi bakaleta baana baniini kuli Jesu ayi abacaate amaansaakwe kwaamba ayi abape coolwe. Bashikwiiya bakwe ndibakabona boobo bakakalalila bantu abo. 
Sombi Jesu wakeeta baana akwaamba ayi, “Amuleke baana baniini bese kuli ndime. Mutanoobakasha ceebo Bweene bwakwe Lesa mbwabaabo bali mbuli baaba. 
Ntoomulwiita calushinisho ayi uyo woonse utatambuli Bweene bwakwe Lesa anga ngumwaana, ncakwiila teshi akenjileemo.”
Mutanjilili wa baJuda umwi wakeepusha Jesu ayi, “NoBafundishi babotu, ino ndyeelete kucita buyani kwaamba ayi nkabe abuumi butamaani?”
Jesu wakamwiipusha ayi, “Ino ceebonshi waamba ayi ndi kabotu? Taaku muntu uli kabotu, sombibo Lesa eenka. 
Yalo milawo uliishi yaamba ayi, ‘Utaciti bulale, utacaayi, uteepi, utapi bukamboni bwakubeca, lemeka baiso abanyoko.’ ” 
Musankwa uyo wakakumbula ayi, “Iyi milawo yoonse ndeekonkela kuswa kubwanike bwangu.” 
Jesu ndyaakanyumfwa boobo, wakamwaambila ayi, “Kwacaalabo cintu comwi ncooelete kucita. Koya uulishe shoonse nshoocite, maali upe bakandu, lyalo ulaakuba abuboni kwiculu. Na umanishe kucita boobo, ndyeshi use unkonkele.” 
Sombi musankwa uyo ndyaakanyumfwa boobo, wakoongumana mukwiinga wakalinga mubile abuumbi.
Jesu ndyaakabona ayi woongumana wakaamba ayi, “Nciyumu abuumbi kubantu babile kwinjila muBweene bwakwe Lesa! 
Ncuubu ngamela kupula muliinso lya nyeleti kwiinda muntu mubile kwinjila muBweene bwakwe Lesa.”
Bantu bakanyumfwa cikani ici bakeepusha ayi, “Ino ngani eshi akapulushikwe?” 
Jesu wakakumbula ayi, “Ico citakonsheki kubantu, kuli Lesa kwalo cilakonsheka.”
Lyalo Pita wakaamba ayi, “Amubone! Swebo twakashiya maandeesu akukonkela ndimwe.” 
Jesu wakakumbula ayi, “Ntoomulwiita calushinisho ayi uyo woonse ushiya ŋanda yakwe, mukaakwe, bamakwabo, bashali bakwe nabi bana bakwe ceebo ca Bweene bwakwe Lesa, 
ulaakutambula shintu shiinji abuumbi pacishi ca panshi alimwi muciindi citoosa ulaakuba abuumi butamaani.”
Jesu wakatola bashikwiiya bakwe bali likumi abobilo palubasu akubalwiita ayi, “Tutooya kuJelusalemu uko shoonse shakalemba balaluki bakulukulu isho shaamba paMwanaaMuntu nkweshi shikacitikile. 
Mukwiinga MwanaaMuntu ulaakwaabwa mumaansa a baswamashi bakunsengwe abo beshi bakamuweluluke, kumutukana, akumushipila mate. 
Balaakumukwipa akumucaya, sombi pabushiku bwatatu ulaakubushikwa kuswa kubafu.” 
Bashikwiiya bakwe taaku ncibaanyumfwaawo pacikani ici. Maswi aya tabakwe kwaanyumfwisha ceebo akalinga kushishitwe kuli mbabo, aboobo tabakwe kwishiba Jesu ncaakalinga kwaamba.
Jesu ndyaakashika pafwaafwi aJeliko wakacana moofu kaashiite mweela nshila, kaasengelela. 
Mpeeke moofu uyo ndyaakanyumfwa bantu baanji kabeenda munshila iyo, wakeepusha cakalinga kucitika. 
Bantu bakamwaambila ayi, “NguJesu wa kuNasaleti utokwiinda.” 
Mpomunyaawo wakoolobesha ayi, “BaJesu nobana babo baDefedi, amunyumfwileko nkumbu!” 
Abo bakalinga kunembo bakamukalalila akumwaambila ayi aumune. Sombi lakwe wakeendilishaawo koolobesha ayi, “NoBana babo baDefedi, amunyumfwileko nkumbu!”
Mpeeke Jesu wakeemikana akwaambila bantu ayi bamulete kuli nguwe. Ndyaakashika pafwaafwi Jesu wakamwiipusha ayi, 
“Nciinshi ncoosuni ayi nkucitile?” Lakwe wakamukumbula ayi, “Nkambo, ndisuni kwaamba ayi ntalike kubona alimwi.” 
Lyalo Jesu wakamwaambila ayi, “Talika kubona, lushomo lwako lwakushilika.”
Paciindi ceenka ico wakatalika kubona, lyalo wakakonkela Jesu kaaya cilumbaisha Lesa. Bantu boonse ndibakabona mbocakacitika abalo bakalumbaisha Lesa.
Jesu ndyaakenjila muJeliko wakalinga kwiindilitebo. 
MuJeliko umo mwakalinga muntu wiitwa ayi Sakeyo, musonkeshi munene wakalinga mubile. 
Wakalinga kuyanda kubona Jesu mbwaabete, sombi mukwiinga wa kufwiimpa, taakwe kumubona ceebo ca bantu kufula. 
Aboobo wakacica kuya kunembo mukutanta kucisamu ca mukuyu kwaamba ayi amuboone mukwiinga Jesu mpwaakalinga kuya mukwiinda. 
Jesu ndyaakashika pamusena apo wakalanga kwiculu akumwaambila ayi, “Sakeyo, fwambaana seluka ceebo ndyeelete kuya mukwikala kuŋanda yako sunu.” 
Mpomunyaawo Sakeyo wakaseluka cakufwambaana akutambula Jesu cakusangalala. 
Lyalo bantu boonse bakabona cikani ici bakatalika kutongooka akwaamba ayi, “Amubone muntu uyu waya mukushikila kuŋanda ya mucita shibi.” 
Sombi Sakeyo wakanyamuka akwaambila Mwaami Jesu ayi, “Amubone, Nkambo, ndaakupa musa wa buboni bwangu kubakandu. Peculu lya waawo na kuli ngondakanyengelela buboni, ndaakumubooshesha akwiilikaawo mankanda one.”
Jesu wakamwaambila ayi, “Lupulusho sunu lwashika muŋanda ino mukwiinga alakwe musankwa uyu ngumwanaakwe Abulaamu. 
Ceebo MwanaaMuntu wakesa mukuyandoola akupulusha basowekete.”
Bantu kabacikutika cikani ici, Jesu wakatolelela kubaambila cikoshanyo mukwiinga wakashika pafwaafwi akuJelusalemu. Mpeeke bantu bakalinga kuyeeya ayi Bweene bakwe Lesa bulibo pafwaafwi kuboneka. 
Mpomunyaawo wakaamba ayi, “Kwakalinga musankwa wakalinga kulemekwa uyo wakaya kucishi ca kulaale ayi akapekwe bwaami akuboolela alimwi. 
Kaatana kuya wakeeta basebenshi bakwe bali likumi akubapa lyaali lyaali lya golodi alimwi akubaambila ayi, ‘Pamaali aya ndisuni nkacane mpindu.’ 
Ono mbaakalinga kwikalaabo mucishi umo tebakalinga kusuni kwaamba ayi abe mwaami. Aboobo bakatuma nkombe pesule ayi, ‘Swebo tatusuni kwaamba ayi uyo muntu abe mwaami wesu.’
“Nakubi boobo muntu uyo wakaya mukupekwa bwaami, lyalo wakapiluka. Ingayi ashikebo, wakeeta basebenshi bakwe abo mbwaakapa maali ayi eshibe ngobakacaninaawo. 
Mpeeke mutaanshi wakesa akwaamba ayi, ‘Palyaali lyanu nkambo, ndakacaninaawo amwi ali likumi.’ 
Mpomunyaawo wakamwaambila ayi, ‘Wakacita kabotu omusebenshi mubotu! Ono mukwiinga washomeka mushintu shiniini utooba mweendeleshi wa mandabala anene ali likumi.’ 
Alakwe musebenshi wabili wakesa waamba ayi, ‘Nkambo, palyaali lyanu ndakacaninaawo amwi osanwe.’ 
Mwaami wakamwaambila ayi, ‘Webo utooba mweendeleshi wa mandabala anene ali osanwe.’
“Musebenshi watatu wakesa waamba ayi, ‘Nkambo, ndi lyaali lyanu, ndakalyaangabo pakatambala akulishisa. 
Ndakaloonda mukwiinga muli bakali. Mulabwesa shiteshi shaanu akutebula mpomutakwe kushanga.’ 
Mwaami wakwe wakamwaambila ayi, ‘Webo omusebenshi mubiibi! Ono maswi eenka ngowasebensesha atookushinina. Ulishi kwaamba ayi ndimukali, ndabwesa shiteshi shaangu akutebula mpontakwe kushanga. 
Ino ono tookwe kulibikilanshi kubutala bwa maali? Naakwiinga pakuboola ndacana mpindu peculu.’
“Lyalo mwaami wakaambila bakalingaawo ayi, ‘Amumunyaaye lyaali ilyo mupe musebenshi ucite ali likumi.’ 
Sombi balo bakaamba ayi, ‘Nkambo, uyu ulicite kale maali ali likumi!’ 
Sombi mwaami wakakumbula ayi, ‘Ntoomulwiita ayi uyo woonse ucite kale ulaakupekwa ashimwi. Sombi uyo ucite kaniini ulaakunyaikwa akaako koonse nkaacite. 
Ono balwani bangu abo batakalinga kusuni ayi nebo mbe mwaami wabo, amubaleete kuno mubacaaye kambweneeko!’ ”
Jesu ndyaakamana kwaamba boobo, wakabatanjilila kuya kuJelusalemu. 
Ndyaakashika kufwaafwi amandabala a Betifagi aBetani mweela Kalundu ka Olifi, wakatuma bashikwiiya bakwe bamwi bobilo 
akubaambila ayi, “Kamuya mumushi ulya ngomutoobona. Mwashikabo, mulacana mwanaambongolo kaangitwe uyo ngobatana kutantawo kale bantu, muye mumwaangulule, mumulete kokuno. 
Na umwi muntu amwiipushe ayi, ‘Mutoomwaangulwitanshi?’ mumwaambile ayi, ‘Mwaami ulicitaakwe ncito.’ ”
Ncakwiila bashikwiiya abo bakaya akucana bweenka mbwaakabaambila Jesu. 
Ndibakalinga kwaangulula mwanaambongolo uyo, beene bakeepusha ayi, “Ino mutoomwaangulwitanshi?” 
Balo bakakumbula ayi, “Mwaami ulicitaakwe ncito.” 
Lyalo bakatola mwanaambongolo kuli Jesu akuyalawo shakufwala shabo sha peculu pali nguwe. Mpeeke batantikawo Jesu. 
Ndyaakalinga kuya kaatantite pambongolo, bantu bakayala shakufwala shabo sha peculu munshila.
Ndyaakashika pafwaafwi akuJelusalemu kunkunamo ya Kalundu ka Olifi, likoto lyoonse lya bantu bakalinga kukonkela kwiisha kwakwe Jesu, lyakasangalala akutalika kulumbaisha Lesa amaswi a peculu ceebo ca milimo ya nkusu sha kwiculu njebakabona. 
Bakaamba ayi,
Mpomunyaawo baFalisi bamwi bakalinga mulikoto bakaambila Jesu ayi, “NoBafundishi, amwaambile bashikwiiya banu boomune!” 
Jesu wakakumbula ayi, “Ntoomulwiita ayi na aba boomune, mabwe atokoolobesha ngawo.”
Lyalo Jesu ndyaakasena pafwaafwi akubona Jelusalemu, wakalila. 
Wakaamba ayi, “Awebo naakwiinga kooshi sheesho shintu sheenga shakuletela luumuno. Sombi mukubula coolwe shakashisikwa kuli ndiwe. 
Ciindi cilaakushika balwani bako ndyeshi bakashingulushe lilinga akukushinkila koonse koonse ayi ubule pakucicila. 
Balaakukumwayulula akunyonyoola boonse bekala muli ndiwe, alimwi teshi bakashiye libwe palibwenyina mukwiinga tookwe kwishiba ciindi Lesa ndyaakesa mukukupulusha.”
Kuswawaawo Jesu wakenjila muŊanda yakwe Lesa akutalika kutandamo baabo bakalinga kuulisha. 
Wakabaambila ayi, “Cililembetwe ayi, ‘Ŋanda yangu ilaakwiitwa ayi ŋanda yakupaililaamo,’ sombi mwebo mwayaalula yaba mumwakuyubila beepi!”
Lyalo Jesu wakalinga kwiisha lyoonse muŊanda yakwe Lesa. Mpeeke bamatanjilili ba bapailishi, bafundishi ba Milawo abeendeleshi ba cishi bakatalika kuyandoola nshila yakumucailaamo. 
Sombi tabakwe kwiicana mukwiinga bantu boonse bakalinga kusuni abuumbi kunyumfwa nshaakalinga kwaamba.
Bumwi bushiku Jesu ndyaakalinga kwiisha akushimikila Makani Abotu muŊanda yakwe Lesa, bamatanjilili ba bapailishi, bafundishi ba Milawo alimwi abamaloba ba baJuda bakaya kuli nguwe 
akwiipusha ayi, “Ino ninkusunshi nshoocite shakucita shintu ishi? Wakakupa nkusu shakucita bobulya ngani?”
Jesu wakabakumbula ayi, “Anebo ntoomwiipushawo mwiipusho womwi. 
Amundwiite, ino ngani wakapa Joni nkusu shakwaamba ayi anoobombeka? Sa nguLesa na mbantu?”
Mpeeke bakatalika kupikishanya beene abeene ayi, “Na twaambe ayi, ‘NguLesa,’ lakwe utokwaamba ayi, ‘Ino tamukwe kushomenanshi maswi ngaakalinga kwaamba?’ 
Ono na twaambe ayi, ‘Mbantu,’ bantu boonse aba batootuuma mabwe mukwiinga balishi ayi Joni wakalinga mulaluki.” 
Paceebo ceeco bakamukumbula ayi, “Cito na mbaani.”
Lyalo Jesu wakabaambila ayi, “Anebo anu teshi mulwiite wooyo wakampa nkusu shakucita shintu ishi.”
Mpomunyaawo Jesu wakatalika kubalwiita cikoshanyo ayi, “Kwakalinga musankwa wakalima muunda wa minyansa akuubwelekesha balimi bamwi. Mpeeke wakaya lweendo kucishi cimwi nkwaakekala ciindi cilaamfu. Ndicakashika ciindi cakutebula shisepo, musankwa uyo 
wakatuma musebenshi wakwe kubalimi abo kwaamba ayi bakamupeewo shisepo sha mumuunda wakwe. Sombi balimi abo bakacata musebenshi uyo bamuuma akumutanda maansabo. 
Mwine muunda uyo wakatumaako aumwi musebenshi alakwe bakamuuma, bamusebaanya cilensha nsoni akumutanda maansabo. 
Mpeeke wakatumaako aumwi watatu, sombi alakwe bakamupwayoola akumusowela pansengwe lya muunda. 
Lyalo mwine muunda uyo wakaamba ayi, ‘Ntoocita buyani? Anu ntootumakobo mwanaangu ngoonsunishi mpashi lakwe balaakumupa bulemu.’ 
Sombi balimi abo ndibakamubona, bakatalika kulwiitana ayi, ‘Uyu ngweshi akapyane buboni boonse, atumucaaye kwaamba ayi buboni boonse bukabe bwesu.’ 
Aboobo bakamukushila pansengwe lya muunda akumucaya.”
Ulaakwisa mukucaya balimi abo akupa bamwi muunda uyo.” Bantu ndibakanyumfwa boobo bakaamba ayi, “Citakacitiki!”
Jesu wakabalangishisha akubeepusha ayi, “Ono malembo aya alaambanshi?
Uyo woonse eshi akawiteewo, ulaakutyokooka. Sombi uyo ngweshi likalokele, ulaakusansooka.”
Bafundishi ba Milawo abamatanjilili ba bapailishi bakalinga kusuni kucata Jesu paciindi ceenka ico mukwiinga bakeshiba ayi Jesu wakalinga kwaamba mbabo mucikoshanyo ca balimi. Sombi bakaloonda bantu bakalingaawo. 
Aboobo bakalinga kulindila ciindi ceelete kucata Jesu. Bakapa maali bantu bamwi ayi babece kushomeka akubatuma mukusunka Jesu mumiipusho kwaamba ayi aabwe mumaansa a nkuta ya mweendeleshi wa kuLoma. 
Bantu abo bakeepusha Jesu ayi, “Bafundishi, tulishi kwaamba ayi mulaamba akwiisha shiluleme. Tulishi kwaamba ayi mwebo tamusalululi, sombi muleeisha nshila yakwe Lesa calushinisho. 
Amutulwiite, sa Milawo ilatusuminisha kupa musonko kuli Sisa, muleli munene wa kuLoma, na tau?”
Sombi Jesu wakeshiba kwaamba ayi batokwiipushabo cakubeca. Lyalo wakabaambila ayi, 
“Amuntondeshe lyaali. Ino mutwi aliina shiliiwo nsha baani?” 
Bakakumbula ayi, “Nshakwe Sisa, muleli munene wa kuLoma.” Lyalo wakabaambila ayi, “Anu amupe muleli munene wa kuLoma shintu isho shaakwe, alakwe Lesa mumupe shintu shaakwe.”
Aboobo bakaalilwa kucana cilubo musheesho nshakaamba pameenso a bantu. Mpeeke bakakankamana ndibakanyumfwa kukumbula kwakwe, lyalo bakoomunabo tontolo.
BaSaduki bamwi bakesa kuli Jesu. Bantu aba mbobaamba ayi bantu bakafwa teshi bakabukeewo. Mpeeke bakamwiipusha ayi, 
“NoBafundishi, Mose wakatulembela mulawo wakwaamba ayi, ‘Na muntu wafwa, washiya mukaakwe kaatana kushalilamo mwaana mumukaakwe, mukwabo ulyeelete kweeba mukalubinje kwaamba ayi ashalileko baana mukwabo uyo wakafwa’. 
Ono kwakalinga basankwa ba mukowa bali bosanwe abobilo. Munenebantu wakeeba, sombi wakafwa kaatana kushalilamo mwaana. 
Alakwe wabili mbweeke ubo, 
awatatu bweenka, mpeeke kaciyabo kushikila boonse bali bosanwe abobilo bamana kufwa kutashalilaamo mumwanakashi uyo. 
Kumamanino, mwanakashi uyo wakafwa alakwe. 
Ono pabushiku bwakubuka kuswa kubafu, mwanakashi uyo ulaakuba muka ni? Mukwiinga boonse bamukowa bali bosanwe abobilo bakalinga kumweebete.”
Jesu wakakumbula ayi, “Bantu ba cecino ciindi baleeba akweebwa. 
Sombi abo beelete kubushikwa kuswa kubafu akwikala muciindi citoosa, teshi bakanokweebana. 
Ceebo teshi bakafweewo balaakuba anga mbaanjelo. Balaakuba bana bakwe Lesa mukwiinga balaakubushikwa kuswa kubafu. 
Pacikani ca cikupu cakalinga kunyaka, alakwe Mose wakatondesha ayi bafu balaakubushikwa mukwiinga wakabanda Lesa ayi, ‘NguLesa wakwe Abulaamu, wakwe Isaki alimwi awakwe Jakobo.’ 
Nkokwaamba ayi teshi Lesa wa bafu, sombi nguLesa wa boomi, kuli nguwe boonse mboomi.”
Bafundishi ba Milawo bamwi bakakumbula ayi, “Mwaamba kabotu Bafundishi!” 
Kuswawaawo bakalinga kuloonda kumwiipusha miipusho.
Jesu wakabeepusha ayi, “Ceebonshi bantu balaamba ayi Usalitwe wakwe Lesa wakashalwa mulunyungu lwakwe Defedi? 
Mukwiinga Defedi mwiine mulibuku lya Kulumbaisha wakaamba ayi,
kushikila nkaalule balwani bako
Na Defedi mwiine wakamwiita ayi ‘Mwaami’, ino Usalitwe wakwe Lesa inga washalwa buyani mulunyungu lwakwe alimwi?”
Bantu boonse kabanyumfwite Jesu wakaambila bashikwiiya bakwe ayi, 
“Amucenjele abafundishi ba Milawo abo basuni kuya bweendaana kabafwete mingaanjo akwaanshikwa cabulemu mumishika. Balisuni kwikala pashuuna shibotu mushoonde shabo amisena ya bulemu mumibala. 
Aba bantu mbobabwesa buboni bwa bamukalubinje banakashi akubeca kupaila mipailo ilaamfulaamfu kwaamba ayi bantu bababoone. Aba bantu ncakwiila Lesa ulaakuboombolosha cankusu.”
Jesu ndyaakalangalanga wakabona bantu babile kababika shipo shabo mucakubikaamo shipo sha maali ca muŊanda yakwe Lesa. 
Wakabona amwanakashi mukalubinje mukandu kaabikaamo tumaali twa mukuba tobilo. 
Lyalo wakaamba ayi, “Ntoomulwiita calushinisho ayi uyu mukalubinje mukandu wabikamo bupe bwiinda bwa bamwi boonse 
mukwiinga boonse balikukusha pamaali aanji ngobacite, sombi lakwe mubukandu bwakwe wabikamo maali oonse ngaali kucite muŋanda yakwe.”
Bashikwiiya bakwe Jesu bamwi bakalinga kwaamba pamakani a Ŋanda yakwe Lesa, mbuli mbweeyakitwe amabwe abotu ashipo shikankamika shakapekwa mukulemeka Lesa. Mpeeke Jesu wakaamba ayi, 
“Ishi shoonse nshemubwene, cilaakushika ciindi ndyeshi kukabule libwe nabi lyomwi palibwenyina. Mabwe oonse alaakumwayululwa.”
Lyalo bashikwiiya bakeepusha ayi, “Bafundishi, ino ishi shilaakucitika lili alimwi tulaakwishibila kunshi ayi shintu shoonse ishi shitooyanda kucitika?”
Jesu wakaamba ayi, “Amucenjele kwaamba ayi kutakabi muntu nabi womwi eshi akamucenjeeke. Mukwiinga bantu baanji balaakwisa muliina lyangu kabaamba ayi, ‘Ndime wooyo Usalitwe wakwe Lesa!’ alimwi ayi, ‘Ciindi cashikila!’ Mutakabakonkeli. 
Mwaakunyumfwa makani a nkondo alimwi ashimfulunganya mushishi, mutakaloondi. Ishi shintu shilyeelete kutaanguna kucitika, sombi tashaambi ayi mamanino a cishi ali pafwaafwi.”
Mpeeke Jesu wakatolelela kubaambila ayi, “Mushobo umwi ulaakubukila ubye, abwalo buleelo bulaakubukila bulelonyina. 
Kulaakuba shitentanshi shiyoosha, nsala, malwashi mumisena ipusenepusene. Kulaakucitika shintu shiloondesha ashitondesho shikankamika kuswa kwiculu. 
Sombi shoonse ishi kashitana kucitika, mulaakwaangwa akupenshekwa. Mulaakutolwa mushoonde sha baJuda mukoomboloshekwa akubikwa muntolongo. Mulaakwiimikana kunembo lya bamaami abaleli ceebo ca liina lyangu. 
Ici cilaakuba nceciindi ca kwaambilisha Makani Abotu pameenso abo. 
Ono mutakalisukami mumyoyo kuyeeya mbweshi mukaambe 
mukwiinga ndaakumupa maswi a busongo bwakwaamba ayi taaku mulwani wanu eshi akacikoonshe kwaakaka nabi kupikisha. 
Abashali banu boonse, bamakwabanu, beshikamukowa ababyaanu balaakumwaaba kubalwani, bamwi pakati kanu balaakucaikwa. 
Bantu boonse balaakumupata ceebo ca liina lyangu. 
Nakubi boobo taaku mususu nabi womwi weshi ukakushikwe mumitwi yanu. 
Kwiinda mukushoma cakutaboola pesule mulaakutambula buumi bwancinencine.
“Mwaakubona ayi ndabala inene ya Jelusalemu yashingulukwa abashilumamba, mukeshibe ayi kunyonyoolwa kwa njiyo kuli pafwaafwi. 
Lyalo abo bali muJudeya bakacicile kutulundu. Abo beshi bakanooli mukati mundabala inene bakasweemo, abalo abo beshi bakanooli mumishi batakenjiliimo mundabala inene iyi. 
Mukwiinga ici cilaakuba ciindi Lesa ndyeshi akaboneshe bantu bakwe ayi bakabisha kwaamba ayi shoonse shilembetwe muMalembo akwe Lesa shicitike cancinencine. 
Mapensho kubanakashi beshi bakanooli pakati abeshi bakanoocite baana bayamwa munshiku isho. Mukwiinga mapensho anene alaakuba mucishi ca panshi alimwi bukali bwakwe Lesa bulaakuba pabantu aba bene Isilaeli. 
Bamwi balaakuyaswa amipeeni alimwi balaakutolwa busha kushishi shimwi. Lyalo Jelusalemu ilaakulyatoolwa abaswamashi bakunsengwe kushikila ciindi cabo cikamaane.
“Kulaakuba shitondesho kulisuba, kumweenshi akunyenyeenshi. Pacishi ca panshi, bantu balaakulisukama akuloonda abuumbi mushishi shoonse, pakunyumfwa kuwoota kwa lweenge amaaba. 
Bantu balaakuwisuka ceebo ca boowa pakunoolangila ceshi cikese mukucitika mucishi ca panshi coonse mukwiinga nkusu sha kwiculu shilaakutenkaanishikwa. 
Lyalo balaakubona MwanaaMuntu keesa mulikumbi ankusu alimwi abulemu bukankamika. 
Ono na shintu ishi shikatalike kucitika, mukanyamuke akwiinuna mitwi yanu ceebo kulubulwa kwanu kuli pafwaafwi.”
Mpomunyaawo Jesu wakabaambila cikoshanyo ayi, “Amuyeeye mukuyu ashisamu shimwi shoonse. 
Na mwaboona matewu atalika kusonsa, muleshiba ayi meensa ali pafwaafwi. 
Mbweeke ubo amwebo na mukabone shintu ishi kashicitika, mukeshibe kwaamba ayi Bweene bwakwe Lesa buli pafwaafwi.
“Ntoomulwiita calushinisho ayi shintu shoonse ishi shilaakucitika bantu boonse baliiwo bulya kabatana kumaninina kufwa. 
Liculu alimwi acishi ca panshi shilaakumana, sombi maswi angu teshi akamaneewo, sobwe.
“Amucenjele kwaamba ayi mutabi bantu basunibo kulya mumibala, bacakolwa alimwi balisukamabo shintu sha buumi bwa panshi pano mukwiinga inga bushiku bulya bwamucana kamutalibambite. 
Bushiku ubo bulaakwisa bweenka mbuli koose akucata bantu boonse ba mucishi ca panshi. 
Amwikale kamulibambite lyoonse, kamupaila ayi mube ankusu shakwiinda musheeshi shintu sheshi shikacitike kwaamba ayi mukeemikane kunembo lya MwanaaMuntu.”
Munshiku isho, Jesu wakalinga kwiisha muŊanda yakwe Lesa, sombi macolesha lyoonse wakalinga kuya kuKalundu ka Olifi akwikala kweenka kulya kushikila bwaca. 
Mpeeke macuunsacuunsa bantu baanji bakalinga kuya kuŊanda yakwe Lesa kwaamba ayi bakakutike kwiisha kwakwe.
Ono bushiku bwakusekelela kulya Cimaande, ubo bwalinga kwiitwa ayi bushiku bwa Pasika bwakwiibaluka kusotokela, bwakalinga kuya cishikila. 
Bamatanjilili ba bapailishi abafundishi ba Milawo bakalinga kuyandoola nshila yakucailaamo Jesu cabushishi ceebo bakalinga kuloonda bantu.
Lyalo Satana wakenjila muli Judasi, wiitwa ayi Isikalyoti, uyo wakalinga womwi wa bashikwiiya bali likumi abobilo. 
Aboobo Judasi wakaya mukulwiita bamatanjilili ba bapailishi abeshikulindilila Ŋanda yakwe Lesa mbuli mbweenga waaba Jesu kuli mbabo. 
Mpomunyaawo bakakondwa abuumbi, lyalo bakasuminishanya kwaamba ayi inga bamulipila maali. 
Mpeeke wakasumina, akulangoola ciindi ceelete kumwaabilaawo bantu kabateshi.
Bwakashika bushiku bwakusekelela kwakulya Cimaande pakalinga kucailwa twana twa mbelele twakwiibaluka bushiku bwakusotokela. 
Lyalo Jesu wakatuma Pita aJoni, wabaambila ayi, “Kamuya mubambe cakulya ca bushiku bwa Pasika kwaamba ayi tulye.”
Balo bakamwiipusha ayi, “Nkuli nkomusuni kwaamba ayi tubambile?” 
Wakabaambila ayi, “Amunyumfwe, mwenjilabo mundabala inene mutookumanya musankwa uyumwite nongo ya maanshi, mumukonkele kushikila muŋanda mweshi aye enjile. 
Lyalo mukaambile mwine ŋanda ayi, ‘Bafundishi besu batokwiipusha ayi ino cili kuli cipinda mweshi ndite cakulya ca bushiku bwa Pasika abashikwiiya bangu?’ 
Lyalo utoomutondesha cipinda cinene ca peculu cibambitwe kale. Umo mweenka mweshi muye mubambile cakulya.” 
Mpeeke bakaya akucana shintu shoonse bweenka mbuli mbwaakabaambila Jesu. Lyalo bakabamba cakulya ca bushiku bwa Pasika bwakwiibaluka kusotokela.
Mpeeke ndicakashika ciindi, Jesu wakekala abatumwi bakwe kwaamba ayi balye. 
Lyalo Jesu wakabaambila ayi, “Ndakalinga kusuni amoyo wangu woonse, kwaamba ayi ndye cakulya ici ca bushiku bwa Pasika bwa kwiibaluka kusotokela, pantu pomwi amwebo kaantana kupenshekwa. 
Mukwiinga ntoomulwiita ayi teshi nkalye cakulya ici alimwi kushikila cikasansululwe muBweene bwakwe Lesa.”
Mpomunyaawo Jesu wakabwesa nkomeshi, walumba Lesa, mpeeke wabaambila ayi, “Amutambule munweemo noonse, 
ceebo ntoomulwiita ayi kuswa sunu teshi nkanwe lyobilo maanshi a shisepo sha minyansa, kushikila Bweene bwakwe Lesa bwaakwisa.”
Kuswawaawo wakabwesa cimaande, walumba Lesa, lyalo wacikomoona akupa bashikwiiya bakwe akwaamba ayi, “Uyu ngumubili wangu [uyo waabwa ceebo ca ndimwe. Kamucita ceeci mukunjibaluka.” 
Mbweeke ubo, ndibakamana kulya mulalilo, Jesu wakapa bashikwiiya bakwe nkomeshi akubaambila ayi, “Nkomeshi iyi ncecipangano cipya cakwe Lesa ca mubulowa bwangu bweshi bukatiilwe ceebo ca ndimwe.]
“Sombi amubone! Uyo utoongaba ntoolyaakwe pano peenka! 
Mukwiinga MwanaaMuntu ulaakufwa bweenka mbuli Lesa mbwaakayanda, sombi mapensho kumuntu uyo utoomwaaba!”
Mpomunyaawo bashikwiiya bakatalika kuliipusha weenga wacita boobo pakati kabo.
Lyalo bashikwiiya bakatalika kupikishanya makani akwishiba munene pakati kabo. 
Mpomunyaawo Jesu wakabaambila ayi, “Baami ba mucishi ca panshi balicite nkusu pabantu babo alimwi abo batondesha nkusu pabantu babo, balisuni kwiitwa ayi, ‘Beshikucita shibotu kubantu.’ 
Sombi mwebo tabushi mbomweelete kuba ubo, sobwe. Munene pali ndimwe ulyeelete kuba mbuli mwanike alakwe mweendeleshi ulyeelete kuba musebenshi wanu noonse. 
Ino munene ngani? Sa ngulya uletelwabo shakulya na ngumusebenshi shikubamba shakulya? Ncakwiila ngooyo uletelwabo. Sombi nebo kuli ndimwe ndi anga ngumusebenshi.
“Mwebo mwekala anebo mumasunko angu oonse. 
Ono bweenka mbuli baTa mbobakampa nkusu shakweendelesha, anebo mbweshi nkamupe amwebo. 
Mulaakulya akunwa pantu pomwi anebo muBweene bwangu alimwi mulaakwikala pashuuna sha bwaami akoombolosha mishobo likumi ayobilo ya Isilaeli.
“Simoni, Simoni, nyumfwa! Satana wasuminishikwa kumusunka bweenka mbuli mulimi mbwaapupulusha maila. 
Sombi ndakupailila kwaamba ayi lushomo lutamaani. Ono waakupilukila kuli ndime ukayumye babyo.” 
Sombi Pita wakakumbula ayi, “Nkambo, nebo ndilibambite kuya amwebo muntolongo nabibo kufwa.”
Jesu wakakumbula ayi, “Ntookulwiita Pita ayi sunu lyeenka kombwe kaatana kulila, utokwaamba mankanda otatwe ayi toonshi.”
Jesu wakeepusha bashikwiiya bakwe ayi, “Lilya ndindakamutuma kamutacite mpotomona, coola nabi nsapato, sa kuli ncemwakapenga?” Balo bakakumbula ayi, “Taaku.”
Lyalo wakabaambila ayi, “Ono bulya uyo woonse ucite mpotomona nabi coola, anyamune. Alakwe uyo utacite mupeeni, aulishe cakufwala cakwe ca peculu kwaamba ayi aule. 
Cililembetwe ayi, ‘Alakwe bakamubelengela pantu pomwi abamucita shibi.’ Ntoomulwiita ayi Malembo aya alyeelete kucitika cancinencine muli ndime. Ceebo shoonse shilembetwe pali ndime shili pafwaafwi kucitika.” 
Bashikwiiya bakaamba ayi, “Amubone Nkambo, tulicite mipeeni yobilo.” Jesu wakakumbula ayi, “Njiinji yeenka iyo.”
Jesu wakaswaamo mundabala inene akuya kuKalundu ka Olifi bweenka mbwaakalinga kushibite, abalo bashikwiiya bakwe bakamukonkela. 
Ndyaakashikabo kumusena uyo Jesu wakabaambila ayi, “Amupaile kwaamba ayi mutenjili mumasunko.”
Lyalo Jesu wakabashiya weendakobo paniini wafukama wapaila. Wakaamba ayi, 
“Ta, na mulisuni, amukushe nkomeshi ya mapensho iyi pali ndime, nakubi boobo mutaciti kweelana akuyanda kwangu, sombi amucite kuyanda kwanu.” [ 
Mpomunyaawo munjelo wakesa kuswa kwiculu akumuyumya. 
Ceebo cakupenshekwa bunene mumoyo, wakapaila cankusu kwiinda pakutaanguna. Lyalo nkasaalo yakwe yakalinga anga njimindoondo ya bulowa itoolokela panshi.]
Ndyaakaswa mukupaila wakaboolela kubashikwiiya bakwe botatwe abo akucana balilete ceebo bakalinga kulemete abuumbi kubuumba. 
Jesu wakabeepusha ayi, “Ceebonshi mulilete? Amubuke, mupaile kwaamba ayi mutenjili mumasunko.”
Jesu ndyaakalinga kucaamba, likoto lya bantu lyakesa kalitanjilitwe aJudasi, womwi wa bashikwiiya bali likumi abobilo. Judasi wakasena pafwaafwi kwaamba ayi afyonte Jesu. 
Sombi Jesu wakamwaambila ayi, “Judasi, sa utokwaaba MwanaaMuntu kwiinda mukufyonta?”
Ono bashikwiiya bakalinga aJesu ndibakabona cakalinga kucitika, bakeepusha ayi, “Nkambo, sa tubayase mipeeni?” 
Lyalo umwi wa bashikwiiya wakasutula kutwi walulyo musha wa mupailishi munene. 
Sombi Jesu wakaamba ayi, “Amucileeke kulwana!” Mpomunyaawo Jesu wakacata kutwi wa muntu uyo akumushilika.
Mpomunyaawo Jesu wakaambila bamatanjilili ba bapailishi, beshikulama kuŊanda yakwe Lesa abamaloba ba baJuda abo bakesa mukumucata ayi, “Ino mweshitanshi amipeeni ankooli anga ndi mwiipi? 
Ndaalinga amwebo muŊanda yakwe Lesa lyoonse, sombi tamukwe kuncata. Anu ici nceciindi ncemwasuminishikwa kwaamba ayi mwaami wa munshinshe atondeshe nkusu shakwe.”
Mpomunyaawo bakacata Jesu akumutola kuŋanda ya mupailishi munene. Alakwe Pita wakalinga kuya cikonkela Jesu palaale. 
Ono ndibakakunka mulilo pakati kalubansa lwa ŋanda ya mupailishi, boonse bakekala, alakwe Pita wakekala ambabo. 
Lyalo mwanakashi musebenshi wa mupailishi munene ndyaakabona Pita kaayota mulilo, wakamulangishisha akwaamba ayi, “Uyu musankwa alakwe wakalinga aJesu!” 
Sombi Pita wakakaka akwaamba ayi, “Sobwe omwanakashi, nshimwishiiwo muntu uyo!” 
Ndipakeendakobo ciindi ciniini musankwa umwi alakwe wakamubona akumwaambila ayi, “Te awebo walinga kweenda aJesu?” Sombi Pita wakakumbula ayi, “Tau, teshi ndime!” 
Ndipakeenda ciindi cineneeko aumwi muntu wakaamba cankusu ayi, “Ncakwiila muntu uyu walinga kweenda aJesu mukwiinga ngumwine Galili.” 
Sombi Pita wakakumbula ayi, “Sobwe, ayo makani ngootokwaamba nsheeshi nebo napaceyi!” Lyalo Pita kaacaamba kombwe wakalila. 
Mpomunyaawo Mwaami Jesu wakapiluluka akulangilisha Pita. Lyalo alakwe wakeebaluka maswi a Mwaami mbuli mbwaakamwaambila ayi, “Kombwe kaatana kulila sunu, webo Pita utoonkaka mankanda otatwe.” 
Lyalo wakaswita pansengwe, waya walila abuumbi.
Mpeeke basankwa bakalinga kulindilila Jesu bakamuweluluka akumuuma. 
Lyalo bakamufweka pameenso, bakamuuma akumwiipusha ayi, “Twaambile, ino ngani wakuuma?” 
Bakamwaambila aamwi maswi aanji a mucobwe.
Ndibwakaca, bamaloba ba baJuda, bamatanjilili ba bapailishi, abafundishi ba Milawo bakabungana. Mpeeke Jesu wakatolwa kuli mbabo. 
Bakamwiipusha ayi, “Tulwiite na ndiwe Usalitwe wakwe Lesa.” Sombi wakabakumbula ayi, “Na mulwiite, teshi mushome, sobwe. 
Na mwiipushe, teshi munkumbuleewo. 
Sombi kuswa sunu MwanaaMuntu unanooshiite kulubasu lwalulyo lwakwe Lesa Shinkusu shoonse.”
Lyalo boonse bakeepusha ayi, “Sa nkokwaamba ayi ndiwe Mwanaakwe Lesa?” Alakwe wakakumbula ayi, “Mwacaamba nobeene.”
Mpomunyaawo bakaamba ayi, “Sa apa inga katuciyandoola abamwi bakamboni? Twalinyumfwila kale mbwaalyaambilila mwiine.”
Bantu boonse abo bakanyamuka, akutola Jesu kuli Pilato. 
Lyalo bakatalika kumubekesha shikani ayi, “Twakacana muntu uyu kayungoola bantu ba mucishi cesu ayi babukile cishi cino. Wakalinga kubaambila ayi bacileeke kupeleka musonko kuli Sisa, muleli munene wa kuLoma. Peculu lya waawo wakalinga kwaamba ayi uyu mwiine ngoUsalitwe wakwe Lesa alimwi ayi ngumwaami.”
Mpomunyaawo Pilato wakeepusha ayi, “Sa ndiwe Mwaami wa baJuda?” Jesu wakakumbula ayi, “Mwacaamba nobeene.”
Mpeeke Pilato wakaambila bamatanjilili ba bapailishi abantu baanji abo ayi, “Nebo taaku mulandu ngondacana mumuntu uyu.”
Sombi balo bakayuminina kumubekesha kabaamba ayi, “Ulayungoola akufulunganya bantu mukwiisha kwakwe mucishi coonse ca Judeya. Wakatalikila kuGalili ono ngooyu washika akokuno.”
Pilato ndyaakanyumfwa boobo wakeepusha ayi, “Sa uyu muntu ngumwine Galili?” 
Ono ndyaakeshiba kwaamba ayi Jesu ulaswa mucishi ceendeleshekwa aElodi, wakamutuma kuli Elodi uyo wakalinga muJelusalemu ciindi ico. 
Elodi ndyaakabona Jesu wakakondwa abuumbi mukwiinga lyoonse wakalinga kunoonyumfwabo. Aboobo wakalinga kuyanda kumubona. Wakalinga kulangila amoyo woonse kwaamba ayi akamuboneewo kaacita caankamiko. 
Aboobo Elodi wakamwiipusha miipusho iinji, sombi Jesu taakwe kukumbulaawo. 
Bamatanjilili ba bapailishi abafundishi ba Milawo bakasena pafwaafwi akutalika kubekesha Jesu shikani shiinji cankusu. 
Elodi abashilumamba bakwe bakaweluluka Jesu akumunyansha. Lyalo bakamufwalika cisani cibotu akumuboosha kuli Pilato. 
Kuswa bushiku ubo Elodi aPilato bakatalika kunyumfwana ceebo bakalinga kupatene.
Mpeeke Pilato wakabunganya bamatanjilili ba bapailishi, beendeleshi abantubo bamwi boonse. 
Lyalo wakabaambila ayi, “Uyu muntu mwakamuleta kuli ndime ayi ulayungoola bantu ayi babukile cishi cino. Ono nebo ndindamwiipushisha noonse kamuliiwo, ndacana kwaamba ayi taaciteewo mulandu pashikani shoonse nshemwalinga kwaamba pali nguwe. 
Elodi alakwe taakuuwo mulandu ngwaakamucanina muntu uyu mukwiinga alakwe ncamubooshesha kuli ndiswe. Amubone, uyu muntu taaku ncaakacita nceenga wafwitaawo. 
Paceebo ceeco ntoomukwipabo akumwaangulula.” [ 
Ono Pilato lyoonse wakalinga kubaangulwita kaili womwi pabushiku bwa Pasika bwakwiibaluka kusotokela.] 
Sombi boonse bakoolobesha pantu pomwi ayi, “Acaikwe muntu uyu! Amutwaangulwite Balabasi!” 
(Balabasi uyu wakaangwa ceebo wakatalika shimfulunganya mundabala inene alimwi abucayi.)
Sombi Pilato wakalinga kusuni ayi Jesu aangululwe, aboobo wakaambaabo bantu pamakani ngomunya aya. 
Sombi balo bakoolobesha ayi, “Aapopwe pamucilingano! Aapopwe pamucilingano!”
Pilato wakabaambila lyatatu ayi, “Ono amundwiite, ncibiibinshi ncaacita? Nebo ndacana kwaamba ayi taaku cibiibi ncaakacita nceenga wafwitaawo. Paceebo ceeco ntoomukwipabo mwaangulule.”
Sombi boonse bakayuminina koolobesha ayi, “Ulyeelete kupopwa pamucilingano.” Mpeeke Pilato wakakomwa kumaswi abo. 
Aboobo Pilato wakapingula ayi acibe bweenka mbobasuni bantu. 
Pilato wakaangulula Balabasi uyo ngobakasenga akwaaba Jesu kuli mbabo ayi bamucite kweelana ambuli mbobakalinga kusuni. Balabasi uyo wakaangwa ceebo cakutalika shimfulunganya abucayi.
Ndibakalinga kutola Jesu mukumupopa, bakakumanya Simoni wa kuSailini kaaswa mumishi. Bakamucata akumunyamwisha mucilingano ayi anooyawo mwisule lyakwe Jesu.
Pabantu baanji baanji bakalinga kuya cimukonkela, pakalinga abalutundu abo bakalinga kuya cilila abuumba bunene ceebo cakwe Jesu. 
Ono Jesu wakapiluluka akubaambila ayi, “Nobalutundu ba muJelusalemu mutalilili ndime, sombi mulililile nobeene alimwi abana banu. 
Mukwiinga nshiku shilaakushika bantu ndyeshi bakanokwaamba ayi, ‘Balicite coolwe banakashi batana kushalaawo akuyamwisha!’ 
Lyalo balaakutalika kwaambila tulundu tunene ayi, ‘Amutuwiite’ alimwi atulundu tuniini ayi, ‘Amutufwekelele.’ 
Ino ono na bantu kabacita boobo kucisamu cicili citontola, ino kulaakuba buyani caakuyuma?”
Bakatola abamwi bobilo abo bakalinga beepi ayi abalo bakapopwe pamicilingano pantu pomwi aJesu. 
Lyalo ndibakashika kumusena wiitwa ayi Cifuwa ca mutwi, bakapopa Jesu pamucilingano. Abalo beepi abo bakabapopa pamicilingano, umwi kululyo alakwe umwi kucipiko. 
Mpeeke Jesu wakaamba ayi, “Ta, amubalekelele mukwiinga tabeshi ncebatoocita.” Kuswawaawo bakooma cisolo kwaamba ayi baabane shakufwala shakwe. 
Bantu bakalinga kwiimfwi mweela kabeebela, beendeleshi babo ndibakalinga kuweluluka Jesu kabaamba ayi, “Wakapulusha bamwi ono aalipulushe mwiine, na ngoUsalitwe uyo Lesa ngwaakasala!”
Bashilumamba abalo bakamuweluluka, bakesa akumupa waini ulula usashite, 
akumwaambila ayi, “Na uli mwaami wa baJuda, lipulushe omwiine!”
Peculu lyakwe pakalinga kulembetwe ayi, “Uyu ngoMwaami wa baJuda.” 
Mwiipi umwi wakalinga kupopetwe kulubasu lumwi lwakwe Jesu wakacobola Jesu ayi, “Sa teshi ndiwe Usalitwe wakwe Lesa? Lipulushe, aswebo utupulushe!” 
Sombi umwi wakakalalila mubye akumwaambila ayi, “Sa webo tooloondi Lesa? Twapopwa pamicilingano soonse, 
sombi swebo tulyeelete kupopwa mukwiinga tutootambula cilambu ceelete pashintu nshetwalinga kucita. Ono lakwe uyu taaku cibiibi ncaakacita.” 
Mpeeke wakaamba ayi, “BaJesu, mukanjibaluke mwaakwisa muBweene bwanu.” 
Lyalo Jesu wakamwaambila ayi, “Ncakwiila ntookulwiita ayi sunu lyeenka utooba anebo muMusena ukondelesha.”
Ono lisuba ndilyakashika pakati kamutwi, kwakaba munshinshe koonse kushikila 3 koloko, malumwi. 
Lyalo cisani cakalinga kushitilisha muŊanda yakwe Lesa cakakwamuka pakati. 
Lyalo Jesu wakoolobesha aliswi lya peculu ayi, “Ta, muuya wangu ndaubika mumaansaanu!” Ingayi amanebo kwaamba boobo, wakatula moyo, wafwa.
Mpomunyaawo munene wa bashilumamba mwaanda ndyaakabona boobo, wakalumbaisha Lesa akwaamba ayi, “Ncakwiila uyu muntu wakalinga kululeme!” 
Abalo bantu boonse baanji abo bakalinga kubungene kabeebela, ndibakabona cakacitika, bakaboolela kumaandaabo mubuumba. 
Bantu boonse bakalinga kushibene aJesu alimwi abanakashi bakamukonkela kuswa kuGalili, bakeemikana palaale akubona isho shoonse shakacitika.
Kwakalinga muntu wiitwa ayi Josefu wakalinga kwikala mundabala ya Alimateya mucishi ca Judeya. Wakalinga muntu uli kabotu ulemekwa, 
alimwi wakalinga kulangilabo Bweene bwakwe Lesa. Nakubi kwaamba ayi alakwe wakalinga mweendeleshi wa munkuta ya baJuda, taakalinga kusumina miyeeyo amicito imwi ya beendeleshinyina. 
Uyu muntu wakaya kuli Pilato mukusenga mutuntu wakwe Jesu. 
Lyalo wakaselusha mutuntu pamucilingano akuupombela acisani. Mpeeke wakaubika mucuumbwe cakakabwa mulibwe umo mutana kubikwaawo kale muntu. 
Bwakalinga bushiku bwakulibambila bwa Cisanu. Ceebo bushiku bwakookesha bwa Cibelu bwaalinga pafwaafwi kutalika.
Banakashi abo bakakonkela Jesu kuswa kuGalili bakaya aJosefu akubona cuumbwe alimwi amutuntu wakwe Jesu mbowakabikwa. 
Kuswawaawo bakaboolela kuŋanda akuya mukubamba mafuta atununkila kabotu tumwi twakunanika mutuntu wakwe Jesu. Pabushiku bwakookesha bwa Cibelu, bakookesha kweelana aMilawo.
Sombi macuunsacuunsa paSondo, banakashi abo bakanyamuna mafuta atununkila kabotu ntobakabamba akuya kucuumbwe. 
Sombi bakacana libwe balikunkulushaawo pamulyango wa cuumbwe. 
Ndibakenjila mucuumbwe bakacana mutuntu wakwe Jesu taumo. 
Kabacikankamana pacikani ici, kwakaboneka basankwa bobilo bakalinga kufwete shakufwala shimweka kabeemfwi pafwaafwi ambabo. 
Banakashi abo bakaloonda abuumbi akukotamina panshi. Mpeeke basankwa abo bakabeepusha ayi, “Mutoolangwetanshi muntu muumi pakati ka bafu? 
Taamo muno, wabuka kuswa kubafu. Amwiibaluke maswi ngaakamulwiita ndyaakalinga kucili kuGalili 
ayi, ‘MwanaaMuntu ulyeelete kwaabwa mumaansa a bantu beshishibi, kupopwa pamucilingano, akubushikwa kuswa kubafu pabushiku bwatatu.’ ”
Mpomunyaawo bakeebaluka maswi akwe Jesu. 
Ndibakaswa kucuumbwe, bakalwiita bashikwiiya bali likumi awomwi alimwi abamwi boonse abo bakalinga kukonkela kwiisha kwakwe Jesu, shoonse shakacitika. 
Abo banakashi bakalinga Maliya wa kuMagadala, Joana aMaliya banyina Jemusi. Balo abanakashi bamwi mbobakalingaabo, bakaambila batumwi cikani ici. 
Sombi maswi ayo kubashikwiiya akabonekabo anga nkutamooka, aboobo tabakwe kwaashoma. 
Sombi lakwe Pita wakanyamuka akucicila kucuumbwe. Ndyaakasondelaamo wakabonabo shisani sheenka shakalinga kupombeletwemo mutuntu. Wakaboolela kuŋanda kaakankamene pacikani cakacitika.
Bushiku bweenka ubo bashikwiiya bobilo bakalinga kuya kumushi wiitwa ayi Emausi. Kuswa kuEmausi kuya kuJelusalemu pakalingabo mushinso ulaamfu. 
Ndibakalinga kuya bakalinga kubandika pasheeshi shoonse shakacitika. 
Kabacibandika akwiipushanya makani ayo, Jesu mwiine wakesa pafwaafwi akweendela pantu pomwi ambabo. 
Bakamubona, sombi tabakwe kumwishiba. 
Mpeeke Jesu wakabeepusha ayi, “Ngamakaninshi ngomutooya cibandika?” Lyalo bakeendililabo kwiimikana ashiinso sha buumba. 
Mpomunyaawo umwi wakalinga kwiitwa ayi Kileopasi wakakumbula ayi, “Caboneka anga ndiwebo mweensu weenka muJelusalemu uteshi cakacitika munshiku shamana ishi.” 
Jesu wakeepusha alimwi ayi, “Nshintunshi?” Lyalo bakamukumbula ayi, “Isho shakacitika kuli Jesu wa kuNasaleti. Uyo muntu wakalinga mulaluki wakalinga kucita akwaamba shintu shikankamika pameenso akwe Lesa abantu boonse. 
Sombi bamatanjilili ba bapailishi abaleli besu bakamwaaba ayi acaikwe, kuswawaawo bakamupopa pamucilingano. 
Sombi swebo twakalinga kwiingashite ayi ngweshi akalubule Isilaeli. Ono bulya peenda nshiku shotatwe kuswa ndicakacitika. 
Ono alimwi banakashi bamwi pakati kesu batukankamika. Balinga bafumina kucuumbwe macuunsacuunsa. 
Ono mubili wakwe tabakwe kuucanaamo. Ndibaboola baamba ayi babonabo baanjelo bakwe Lesa abo babalwiita ayi Jesu ngumuumi. 
Bamwi ba mulikoto lyesu balinga baya kucuumbwe akucana bweenka bwaamba banakashi. Sombi Jesu abalo tabakwe kumubona.”
Lyalo Jesu wakabaambila ayi, “Mwebo nobantu baluya nomucelwa kushoma shintu shoonse shakaamba balaluki bakulukulu! 
Sa tecalinga kweelete ayi Usalitwe apenshekwe mushobo uyo kwaamba ayi enjile mubulemu bwakwe?” 
Mpeeke wakabasansulwita shoonse shakalembwa muMalembo akwe Lesa pali nguwe, kutalikila kuli Mose kushikila akubalaluki bamwi boonse.
Ndibakashika pafwaafwi amushi nkobakalinga kuya, Jesu wakacita anga uciya. 
Sombi bashikwiiya abo bakamukakatisha akwaamba ayi, “Amwikale aswebo mukwiinga kutooya cishiya.” Aboobo wakenjila akwikalaabo. 
Ndyaakekalaabo pakulya wakabwesa shinkwa akulumba Lesa. Mpeeke wakaukomoona akubaabila. 
Mpomunyaawo meenso abo akacaluka. Lyalo bakamwishiba. Kuswawaawo wakashiminganabo. 
Mpeeke bakatalika kwiipushanya ayi, “Sa maswi akwe taalinga kuyasa mumyoyo ndyaalinga kutulwiita Malembo akwe Lesa munshila?”
Mpomunyaawo bakanyamuka akuboolela kuJelusalemu. Uko bakacana bashikwiiya bali likumi awomwi kababungene pantu pomwi abamwibo, 
kabaamba ayi, “Ncakwiila Mwaami wabuka kuswa kubafu! Walibonekesha kuli Simoni!”
Lyalo abalo bashikwiiya bobilo balya, bakasansulula cakacitika munshila ambobakeshiba Mwaami ndyaakakomoona shinkwa.
Kabacaamba bashikwiiya bobilo abo, Jesu mwiine wakaboneka kuli mbabo boonse akwaamba ayi, “Luumuno lube amwebo!” 
Sombi bakatilimuka akuloonda mukwiinga bakayeeya ayi babona cipuku. 
Lakwe wakabaambila ayi, “Ino mutoopenshekwanshi akutonsha mumyoyo yanu? 
Amubone maansa ashimpanta shangu kwaamba ayi mwishibe ayi ndime cancinencine. Amuncatecate munyumfwe mukwiinga cipuku tacicite mubili ashifuwa bweenka mbuli mbooncite.” 
Ingayi aambe boobo wakababonesha maansa ashimpanta shakwe. 
Nakubi boobo tabakwe kushoma mukwiinga bakalinga kusangalete abuumbi alimwi akukankamana. Mpeeke wakabeepusha ayi, “Sa muliciteewo cakulya pano?” 
Mpomunyaawo bakamupa cipansha ca nswi yakuyoka. 
Wakacitambula akulya boonse kabamubwene.
Lyalo wakabaambila ayi, “Ishi nsheshintu nshendakalinga kumulwiita ndindakalingaanu. Ndakalinga kwaamba ayi shoonse shilembetwe pali ndime muMilawo yakwe Mose, abalaluki bakulukulu amuKulumbaisha shilyeelete kucitika cancinencine.” 
Mpeeke wakabacalula tulango kwaamba ayi banyumfwishishe Malembo akwe Lesa. 
Wakabaambila ayi, “Mbulya mbocilembetwe muMalembo ayi Usalitwe wakwe Lesa ulyeelete kupenshekwa akubuka kuswa kubafu pabushiku bwatatu. 
Cililembetwe alimwi ayi muliina lyakwe Makani Abotu ashimikilwe kubantu ba mishobo yoonse, kutalikila kuJelusalemu kwaamba ayi basanduke kuswa kushibiibi shabo, Lesa ndyeshi abalekelele. 
Mwebo muli bakamboni ba shintu ishi. 
Anebo ndaakumutumina cipo ico baTa ncebakashomesha, sombi mulyeelete kwikala mundabala inene kushikila mukatambule nkusu kuswa kwiculu.”
Lyalo Jesu wakabatanjilila kuswa mundabala inene iyo kushikila kuBetani. Ndibakashika wakanyamuna maansaakwe akubapa coolwe. 
Mpeeke kaacibapa coolwe wakapansaana abo, watolwa kwiculu. 
Mpomunyaawo bakamulambila akuboolela kuJelusalemu kabasangalete abuumbi. 
Ciindi coonse bakalinga kucanika muŊanda yakwe Lesa kabamulumbaisha.
