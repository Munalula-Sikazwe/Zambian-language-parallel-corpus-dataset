Mwomwo vakwetu vavavulu vanakwateko lyehi kumilimo yakusoneka mikanda yakuvuluka vyuma kana vinasoloka muli etu,
nge muze vatuselelelevyo vaze vapwile vakaleho hamazu putu ha­kulivanga, vaka-kuzata milimo yawo,
ngoco nayami nawa, mwomwo kuputuka kuxi ngunahehula kanawa mwaya vyuma kana vyosena, xikaho ngunamono kuwaha kukusonekela nakukulweza mwakwoloka muvyalikavila, ove Teyofwilo walema,
mangana ngwami, utacikize kanawa xindakanyi yavyumovyo vakunangwilenga.
 Hamakumbi aze amwangana wavaYuleya Helote kwapwile kapilixitu umwe, lijina lyenyi apwile ikiye Zekaliya, apwile wakumukana waAviya. Apwile napwevo lyenyi ukweci vakwavo vana VaAlone, lijina lyenyi apwile ikiye Elizaveta.
Vosena vavali vapwilenga vakakwoloka lika kumeso aKalunga. Vatambukilenga mwaya jiximbi jaYehova josena namumazu enyi akuyula, nakuzeneka cuma cakuvahanyina mulonga.
Kavapwile namwanako, mwomwo Elizaveta apwile mumba, kaha vosena vavali vakulile lyehi cikuma.
Kaha casolokele, omu apwile nakuzata milimo yaupilixitu kumeso aKalunga, hamakumbi amukana wavo,
nge mwaya upilixitu wavo, vamusakwile navinjikizo manganengile muzuvo yaYehova yajila, alumbilemo vize vyalivumba lyamwaza.
Kaha liyongomena lyavatu vo­sena vapwile nakulomba kuweluka halwola lwakulumba vize vyalivumba lyamwaza.
Kuli ikiye kwasolokele kangelo kaYehova, nemana kumutamba walijiko lyakulumbila vize vyalivumba lyamwaza wacilyo.
Zekaliya omu amumwene alinyengele, evwile woma.
Oloze uze kangelo amwambile ngwenyi, Ove Zekaliya, kanda wivwa womako, mwomwo kulembelela cove vanacivu lyehi. Pwevo lyove Elizaveta mwakasema nove mwana walunga, kaha ukamuluka lijina lyenyi ngwove, Ikiye Yowano.
Naukawahililanga nakulisamba, kaha vatu vavavulu navakawahililanga hakusemuka cenyi.
Mwomwo mwakapwanga wamulemu kumeso aYehova. Kanda akanwa cipwe vinyo cipwe wala wausasuko. Mwakazala naXipilitu wajila cipwe hakusemuka mujimo lyanaye.
Kaha kuli vana vaIsalele mwakalalisa vavavulu kuli Kalunga kavo Yehova.
Ikiye mwakatwaminangaho kulutwe lwenyi muxipilitu yaElija, mungolo jenyi, mangana akatalise micima yamasevo kuli vana vavo, akatalise vaka-kulikanga mwaya mangana avaka-kwoloka, akamulongesele Yehova vatu vakulizanga lyehi.
Zekaliya amwihwile uze kangelo ngwenyi, Oco nangucitacikijila haka? Mwomwo ami ngukaxinakaji, kaha napwevo lyami nawa hanakulu lyehi cikuma.
Uze kangelo amukumbulwile ngwenyi, Ami yami Ngavalyele, ngweji kwimananga kumeso aKalunga, kaha vanangutumu ngwavo, nguhanjike nove ngukwambulile mujimbu wavyumevi wamwaza.
Tala, naupwanga jino ukamama, kawexi kukahasa kuhanjikako, kuvanga nahalikumbi lize navikasoloka vyuma kana, mwomwo mazu ami unakane kuwetava, akiko nawakalumbunuka hamwaka wawo.
Jino vatu vapwile nakumuvandamina Zekaliya, vapwile nakulikomokela hakuximbula cenyi muze muzuvo yajila.
Ikiye omu alovokelemo kahaxile kuhanjika kuli vakivoko, kaha vatacikijile ngwavo, Vanamumwenesa cuma muzuvo yajila. Ikiye apwile nakuvenyejekela, hanga apwilile kamama kaha.
Kaha casolokele, omu atelemo makumbi amilimo yenyi, afumineko ayile kumahyenyi.
Omu ahicile makumbi aze, puwenyi Elizaveta emicile lijimo, kaha aliswekele tukweji vatanu, ambile ngwenyi,
Ngana vene mwanangulingila Yehova hamakumbi awa hakungutala, nakungufumisa kusauka ngunasaukanga muli vatu.
Kaha jino, hakakweji wamusambu, uze kangelo Ngavalyele vamutumine kuli Kalunga aye kwimbo lyakuNgalileya, lijina lyalyo likiko Nazaleta,
kuli mwanapwevo apwile kanda acilimone nalunga, wakuhuhwa lyehi kuli lunga ukweci lijina lyenyi ikiye Yosefwe, wakutanga yaNdavici. Lijina lyayauze mwanapwevo apwile ikiye Maliya.
Uze kangelo engilile muze apwile, amwambile ngwenyi, Wahililanga! ove unawane uselewa, Yehova uli nenyi!
Oloze ikiye hakwivwa lizu eli alinyengele cikuma, apwile nakulihwojola mumucima wenyi ngwenyi, Eci kumeneka kana cinayi mulihize?
Uze kangelo amwambile ngwenyi, Ove Maliya, kanda wivwa womako, mwomwo unawane uselewa kuli Kalunga.
Kaha tala, nawimita lijimo, naukasema mwana walunga, kaha ukamuluka lijina lyenyi ngwove, ikiye Yesu.
Ikiye mwakapwanga wamulemu. Navakamuvulukanga ngwavo, Ikiye MwanayOu-alitulaho. Yehova Kalunga mwakamuswanyisa halitanda lyakakuluka yenyi Ndavici lyawangana.
Mwakapwanga Mwangana wavava vakuzuvo yaYakova nahaya myaka yosena, kaha wangana wenyi kawexi kukakumako.
Maliya amwihwile uze kangelo ngwenyi, Oco nacipwa ngacilihi, hakupwami kanda ngucilimone nalunga?
Uze kangelo amukumbulwile ngwenyi, Xipilitu wajila mweza hali ove, kaha ngolo jayOu alitulaho najitwama hali ove. Xikaho nawa Ou mwakasemuka navakamuvuluka ngwavo, Ikiye wajila, ngwavo, Ikiye MwanaKalunga.
Kaha tala, kausoko wove Elizaveta, naikiye nawa nemita lijimo lyamwana walunga muuxinakaji wenyi, uno vene kakweji wamusambu kuli uze vavulukilenga ngwavo, Ikiye mumba.
Mwomwo lizu lyaKalunga nalimwe pimbi nalihona ngolo.
Maliya amwambile ngwenyi, Tala, ngundungo yaYehova, cipwenga kuli ami nganomu lyaya lizu lyove. Kaha uze kangelo afumine kuli ikiye.
Jino Maliya akatukile hamakumbi aze, ayile lufuxi kulifuci lyajipili, kwimbo lyamuYuta,
kahengilile muzuvo yaZekaliya, amumenekele Elizaveta.
Kaha casolokele, Elizaveta hakwivwa kumeneka caMaliya, mwanenyi alyungunwine mujimo lyenyi, kaha Elizaveta azalile naXipilitu wajila,
atambakanyine nalizu lyakukanguka ngwenyi, Ove watokwa muli mapwevo, kaha atokwa nou nawa mwakasemuka mujimo lyove!
Cinafumu haka kuli ami numba naye yaMwata wami eze kuli ami?
Mwomwo tala, ami hakwivwa lizu lyove lyakungumeneka cove mumatwitwi ami, mwanami nalyungununa mujimo lyami nakukinyinyina.
Natokwou etavile, mwomwo vyuma vize vanamuvulukila kufuma kuli Yehova navikasoloka, xikaho.
Maliya ambile ngwenyi,
 Xipilitu yami yinakinyinyina muli Mulwilo wami Kalunga.
Mwomwo natale omu ngwapwa ami ndungo yenyi mukuhona ulemu,
Mwomwo Muka-ngolo nangulingila vyuma vyavinene,
Kutetela cenyi cili hali vatu vakaya-namyaka
 Nasolola ngolo nalivoko lyenyi,
Nafumisa lyehi vaka-ngolo ku­matandavo amawangana,
Vali nazala navekucisa navyuma viyema,
Namukwacisako ngamba yenyi Isalele,
(Nge muze ahanjikile kuli va­ kakuluka jetu)
Maliya atwaminenga nenyi kafwe tukweji vatatu, hikukinduluka ceka kumahyenyi.
Kaha jino, makumbi aElizaveta atelemo mangana asapuluke, kaha asemene mwanenyi walunga.
Vaze alihacile navo navausoko wenyi vevwile omu natohwesela lyehi Yehova kutetela cenyi hali ikiye, kaha vawahililile nenyi.
Kaha casolokele, halikumbi lyamucitanu naatatu vejile nakumujihana uze mwana, kaha vasakile ngwavo, vamuluke lijina lyaise lyaZekaliya.
Naye avakumbulwile ngwenyi, Nduma, vamuluke Yowano.
Vamwambile ngwavo, Kuli vausoko wove kakwexi umwe vavuiuka lijina kanako.
 Vamunyacilile ise ngwavo, nasake ngwenyi, vamulukeya.
Alombele lilolwa lyakusonekaho, asonekeleho ngwenyi, Lijina lyenyi ikiye Yowano. Kaha vosena valikomokelele.
Linwomu vene kanwa kenyi kalokolokele, lilimi lyenyi lyasovokele, kaha ahanjikile nakumwalisa Kalunga.
Vosena vaze valihacile navo vevwile woma, kaha mazu osenawa vawahanjikilenga mulifuci lyaYuleya lyajipili lyosena.
Vosena vaze vawevwile vawalamine mumicima yavo ngwavo, Kaha ou mwana kana mwakapwa ngacilihi? Mwomwo livoko lyaYehova lyapwilenga nenyi hamwe.
Kaha ise Zekaliya azalile naXipilitu wajila, ahanjikile mazu aupolofweto ngwenyi,
Vamukisulenga Yehova Kalunga kaIsalele,
Natuzundwila lyehi lumbinga lwaulwilo
(Nge muze ahanjikile mutunwa twavapolofweto jenyi vajila, vaze vanapunga kufumisa kuxikulu),
Ulwilo wakutulwila kuli vakakole jetu, nakumavoko avosenava vatuhunga,
 Kulinga mwakutetela vakaku­luka jetu,
 Kulixinga cenyi cize alixingile kuli kakuluka yetu Apalahama,
Kutwitavila mangana hakutuyovola kumavoko avaka-kole jetu
Nakumuzakamanga nakwolokanga kumeso enyi hamakumbi etu osena.
Kaha nawa, ove mwana, nayove nawa navakakuvulukanga ngwavo, ukapolofweto kayOu alitulaho,
Nakuvahana vatu jenyi cinyingi cakutacikiza ulwilo
Mwomwo kumucima waKalunga ketu wakututetela nalikoji,
 Kuvamunyikila vaze vatwama mumilima namumuvwimbimbi wakufwa,
Kaha uze mwana azovolokelenga, apwile nakuya nakukwata ngolo muxipilitu yenyi, kaha apwilenga mupambo palanga nakulikumbi lize lyakumusolola kuli vaIsalele.
Jino casolokele hamakumbi aze, kuli Kesale Angusutu kwafumine luximbi mangana ngwenyi, vaka-mafuci osena vakavasoneke.
Eci vene cikiko kusoneka catete cize vasonekele omu apwile Kulenyu nguvulu kuSulya.
Vatu vosena vapwile nakuyaya mangana vakavasoneke, mutu himutu kwimbo lyenyi.
NaYosefwe nawa akatukile kuNgalileya kwimbo lyaNazaleta, ayile kuYuleya kwimbo lyaNdavici, lize vene vavuiuka ngwavo, Mbetelema, mwomwo apwile wakujimo lyatanga yaNdavici, xikaho.
Ayileko mangana vakamusoneke, naMaliya nawa, uze ahuhwile, apwile hanakulisa lyehi lijimo.
Jino ximbu vatwamine kuze, makumbi atelemo mangana asapuluke.
Kaha asemene mwanenyi walunga watwatwa, amujingilile mulihina, amusavalikile muze mwakulila vimuna, mwomwo muzuvo yavangeji kamwapwile namumwe mwakusavala vakivoko, xikaho.
Jino kulifuci lize kwapwile tufunga nakutwama kucipapa nakulama mikoko javo naufuku.
 Kuli vakivo kwemanyine kangelo kaYehova, upahu waYehova wavamunyikile kwosena jingulwixi, kaha vevwile woma cikuma.
Uze kangelo avambile ngwenyi, Kanda mwivwa womako, mwomwo talenu, nangumyambulila mujimbu wamwaza wakuwahilila cikuma nacikapwanga kuli vatu vosena.
Mwomwo lelo lino kwimbo lyaNdavici kunamisemukila Mulwilo, Ivene Kulixitu, Mwata.
 Eci cikiko cinjikizo cenu, namukawana kemba wakujingila mulihina, vanamusavalika muze mwakulila vimuna.
Kaha kukasumuka, kwasolomokele liyongomena lyavaka-mwilu vali nayauze kangelo hamwe, vali nakumwalisa Kalunga nakwamba ngwavo,
 Vamutohwesenga Kalunga mu­ze mwakulitulaho mwilu, Kaha hamavu hapwenga kuunda muli vatu ava eji kwivwilanga kuwaha.
Kaha casolokele, omu vafumine vaze Vangelo kuli vakivo nakuya mwilu, tufunga valyambile ngwavo, Tuyenu jino mbwe nakuMbetelema, tukamone cuma kanoco cinasolokako, eci natujimbwila Yehova.
Vanguhwixile kuyako, kaha vamuwanyine Maliya naYosefwe nauze kemba nawa vanamusavalika muze mwakulila vimuna.
Omu vamumwene, vambulwile mazu aze vavalwezele akumuvuluka uze kemba.
Kaha vosena vaze vawevwile valikomokelele kuvyuma vize vavalwezele kuli vaze tufunga.
Oloze mazu osenawa Maliya awalaminenga nakuwaxinganyekanga mumucima wenyi.
Vaze tufunga vakindulukile nakumutohwesa Kalunga nakumwalisa havyuma vyosena vize vevwile navize vamwene, nge muze vavalwezele.
Omu mwahicile makumbi atanu naatatu numba vamujihane, vamulukile lijina lyenyi ngwavo, Ikiye Yesu, nge muze vamuvulukile kuli uze kangelo ximbu haze apwile naye kanda acimwimite.
Omu atelemo makumbi akuvatomesa nge mwaya Jiximbi jaMose, vamutwalile uze mwana kuYelusalema mangana vakamuhane kuli Yehova,
(nge muze vasoneka mujiximbi jaYehova ngwavo, Vana vamalunga vakuliteta mitwe vosena vakavavuluke ngwavo, Vakivo yakujilila Yehova),
kaha mangana vakahane wana wakuvatula nge muze vanambe mujiximbi jaYehova ngwavo, Cipwe tutela vavali cipwe vana vamayembe vavali.
Kaha kumana, kuYelusalema kwapwile mutu lijina lyenyi apwile ikiye Ximeyone. Mutu uze apwile muka-kwoloka, apwile mukazakama Kalunga, apwile nakutalilila kuvendejeka kana cakuvavendejeka vaIsalele, kaha Xipilitu wajila apwile hali ikiye.
Vamulwezele lyehi kuli Xipilitu wajila ngwenyi, Kuvanga unamono Kulixitu yaYehova, numbanyi ukamone kufwa.
Hakumulweza kuli Xipilitu engilile mutembele. Haze vamwingixilemo visemi vyenyi mwanavo Yesu mangana ngwavo, vamulinge nge mwaya cilika cakuJiximbi jaKalunga,
Ximeyone amutambwile uze mwana mumavoko enyi, amukiswile Kalunga ngwenyi,
Ove Mwata, ngwitavile jino ami ngamba yove nguyenga nakuunda,
Mwomwo ulwilo wove meso ami anaumono lyehi,
Ou unalongesa lyehi kumeso avatu veka naveka vosena.
Ukiko musana wakusolwela vaka-mafuci eka,
Kaha ise nanaye vapwile nakulikomokela kuvyuma ahanjikile hakumuvuluka.
Ximeyone avakiswile, ambile kuli naye yakemba Maliya ngwenyi, Tala, uno mwana vanamusakula kupwa muka-kulimbwisa nakuhindula vavavulu muli vaIsalele, nakupwa cinjikizo navakafulililanga.
(Nayove nawa, mumwono wove ove lyavene namukatuvasana poko yamukwale.) Mangana vakasolole vixinganyeka vyamumicima yayivulu.
Kwapwile nawa kapolofweto wapwevo, Ana, mwanaFwanwele, wakumuyaci waAxele. Ikiye apwile hanakulu lyehi cikuma. Kufumisa kuusanda wenyi atwaminenga myaka yitanu nayivali nalunga lyenyi.
Kaha lunga lyenyi hakufwa atwaminenga muujike lika nakuhetesa mumyaka makumi atanu naatatu namyaka yiwana. Ikiye kafumine mutembeleko, oloze amulemeselenga Kalunga hakulitwamina kulya kakavulu nahakulembelelanga naufuku namusana.
Ikiye hakwingilamo halwola luze amusakwililile Kalunga, amuvulukilenga uze mwana kuli vosena vaze vapwile nakutalilila kusokoka caYelusalema.
Kahomu valingile hivanamanyisa lyehi kulinga vyuma vyakuya mwaya Jiximbi jaYehova vyosena, vahilukile ceka kuNgalileya, kwimbo lyavo kuNazaleta.
Kaha uze mwana azovolokelenga, apwile nakuya nakukwata ngolo, azalile namangana, kaha likoji lyaKalunga lyapwilenga muli Ikiye.
Visemi vyenyi vayilenga kuYelusalema hamwaka hamwaka haciwanyino capaseka.
Kahomu ahetele kumyaka likumi nayivali, vakandukileko nge omu valingilenga haciwanyino.
Omu valingile hivanamanyisa lyehi makumbi aze, hakukinduluka cavo, uze kanyike Yesu hanasale lyehi munyima muYelusalema, kaha visemi vyenyi kavacitacikijileko.
Oloze hakuxinganyeka ngwavo, Ali mucendo cetu, vatambukile musango walikumbi limwe, kaha vamutalatalile kuli vausoko wavo nakuli vaze valiji navo.
Omu vahonene kumuwana, vahilukile ceka kuYelusalema nakumutalatala.
Kaha casolokele, omu mwahicile makumbi atatu, vamuwanyine mutembele, hanatwame mukaci kavakakunangula, ali nakuvevwilila nakuvehwojola.
Kaha vosena vaze vapwile Hakumwivwilila vafwile cixima kukunangakana cenyi nakukukumbulula cenyi.
Hakumumona valihomokelele, kaha naye amwihwile ngwenyi, Ove mwanami, ikaze unatulingila ngana? Tala, etu naiso tunakutalatala nakulinyenga.
Avambile ngwenyi, Ikaze munangutalatalila? Kamwatacikijileko tahi? catela kuli Ami kupwa kuvyuma vyaTata.
Oloze lizu lize avulukile kuli vakivo kalyavalumbunukilileko.
Kaha axikumukile navo nakuheta kuNazaleta. Kaha ononokelenga kuli vakivo, kaha mazu osenawa naye awalaminenga mumucima wenyi.
Yesu apwile nakuya nakukwata mangana, nakuzovoloka kumujimba, Hakumwivwila uselewa kuli Kalunga nakuli vatu.
Kaha jino, hamwaka wawangana waCivelyu Kesale wakusokesa mulikumi nayitanu, omu apwile Pondeu Pilatu nguvulu kuYuleya, omu apwile Helote nguvulu kuNgalileya, omu apwile ndumbwenyi Fwilipu nguvulu kulifuci lyaItuleya naTalakonyici, omu apwile Lusanya nguvulu kuAvilene,
havapilixitu vakulitulaho Anase naKayafwase, mazu aKalunga ejile kuli Yowano mwanaZekaliya muze mupambo.
Kahejile kumafuci amutamba waYotau osena nakwambulula kumbapacisa-vatu hakwalumuka cakupihilila cakuneha kuvakonekela milonga yavo yaxili,
nge muze vasoneka hamukanda wamazu akapolofweto Isaya ngwavo,
Vinema vyosena navakavixikila,
Kaha ulwilo waKalunga vakweci mijimba vosena navakaumona.
Ngoco ambilenga kumayongomena avaze valovokelenga mangana ngwavo, avambapacise ngwenyi, Enu tanga yavambandajila! Iyaze namihuhumunenu ngwenyi, mucine ndombo kana nayisaka kwiza?
Xikaho imenu mihako yakutela kwalumuka cenu cakupihilila, kaha kanda muputuka kulyamba mumicima yenu ngwenu, Tukweci kakuluka yetu Apalahamako. Mwomwo nangumilweza ngwami, Cipwe kumalolwawa Kalunga mwahasa kumukatwilako Apalahama vana.
Kaha cipwe oholili ngimbu yili lyehi kumiji yamitondo. Ngoco mitondo yoseneyi yakuzeneka kwima mihako yamwaza veji kuyitetanga nakuyimbila mukakahya.
Kaha mayongomena vamwihwile ngwavo, Nyi tulinge muka?
Kaha avakumbulwile ngwenyi, Ou ali navikuto vivali ahane cimwe kuli ou nahono, kahou ali nakulya alinge ngoco nawa.
Kwejile navaka-milambu nawa mangana ngwavo, avambapacise, kaha Vamwihwile ngwavo, Ove muka-kunangula, tulinge muka?
Avambile ngwenyi, kanda mukafwetesa vatu kuhambakanomu vanamixikiko.
Kwapwile namaswalale nawa vamwihwile ngwavo, Nayetu nawa tulinge muka? Avambile ngwenyi, Kanda mukatwama nacilala nakupupa mutuko, kanda mukavangila mutuko, kaha suulukenunga nafweto yenu.
Omu vapwile vatu nakutalilila, kaha vosena vapwile nakulihwojola hali Yowano mumicima yavo ngwavo, Kwiji, ikiye Kulixitu pamo,
 Yowano avakumbulwile vosena ngwenyi, Aminyi nguli nakumimbapacisa mumeya, oloze Ou nanguliambakanami ngolo mweza, cipwe tuvikapa twamendelo enyi kangwatelamo kutukasununako. Ikiye mwakamimbapacisa muli Xipilitu wajila namukakahya.
Cipekwiso cenyi cili kulivoko lyenyi, mangana akatomese kanawa hacizungwilo cenyi to, kaha tiliku yenyi akayikungulwile mucisete cenyi, oloze muzungunyi mwakauwe­mesa nakakahya kakuzeneka kujima.
Ngoco hakuvalembelela namazu eka nawa amavulu, avambulililenga vatu mujimbu wamwaza.
Oloze nguvulu Helote, omu vamuhuhumwine kuli Yowano kumulonga wenyi waHelociya, ou apwile pwevo lyandumbwenyi, nakuvyuma vyavipi vyosena vize alingilenga Helote, 
alihakilileko kumilonga yosena yize nawou nawa wakumusokelela Yowano muzuvo yaufunge.
 Kaha casolokele, omu valingile hivanavambapacisa lyehi vatu vosena, naYesu nawa vanamumbapacisa lyehi, hali nakulomba, mwilu mwasokolokele,
kaha Xipilitu wajila afumine mwilu namujimba hakumutala nge katela, himwawila hali Ikiye. Kaha mwilu mwafumine lizu ngwenyi, Ove yove Mwanami, yove vene ngwazanga, yove vene ngweji kwivwilanga kuwaha.
Ivene Yesu, hakuputuka kunangula vatu, apwile hanahete lyehi kafwe mumyaka makumi atatu, vatu vamujinyinenga ngwavo, mwanaYosefwe, uze waHeli,
ou waMatate, ou waLevi, ou waMeleki, ou waYanai, ou waYosefwe,
ou waMataciya, ou waAmose, ou waNahume, ou waEseli, ou waNangai,
ou waMayate, ou waMataciya, ou waSemeine, ou waYoseke, ou waYota,
ou waYowanane, ou waLesa, ou waZeluvavele, ou waXeyalacele, ou waNeli,
ou waMeleki, ou waAte, ou waKosame, ou waElematame, ou waEle,
ou waYoxuwa, ou waElyezele, ou waYolime, ou waMatate, ou waLevi,
ou waXimeyone, ou WaYuta, ou waYosefwe, ou waYoname, ou waElyakime,
ou waMeleya, ou waMena, ou waMatata, ou waNatane, ou waNdavici,
 ou waYese, ou waOvete, ou waMbowaze, ou waSalamone, ou waNaxone,
ou waAminatave, ou waAlanyi, ou waHezelone, ou waPeleze, ou WaYuta,
ou waYakova, ou waIsaka, ou waApalahama, ou waTela, ou waNahole,
ou waSelunge, ou waLeu, ou waPelenge, ou waEvele, ou waXela,
ou waKainane, ou waAlafwakasate, ou waXeme, ou waNowa, ou waLameke,
ou waMetusela, ou waEnoke, ou waYalete, ou waMalalele, ou waKainane,
ou waEnose, ou waSete, ou waAlama, ou waKalunga.
Jino Yesu akindulukile afumine kuYotau, azalile naXipilitu wajila, kaha Xipilitu amutwalile mupambo.
Apwilenga makumbi makumi awana muze nakumwesekanga kuli liyavolo. Hamakumbi aze kalile cumako, kahomu alingile makumbi aze hyanahicimo lyehi, evwile zala.
Jino liyavolo amwambile ngwenyi, Kaci nge uMwanaKalunga, amba lilolwa lino lyalumuke kupwa mbolo.
Yesu amukumbulwile ngwenyi, Vasoneka ngwavo, Mutu kexi kuyoyela hambolo kahako.
Liyavolo amukandwixile hapili, kaha nganomu vene himwamulweza mawangana ahamavu osena.
Liyavolo amwambile ngwenyi, Nangukuhanove wangana wosenou naupahu wawo, mwomwo vanguhanawo ami, kaha ngweji kuuhananga kuli wexowo nangusaka.
Xikaho nge ove naulifukula kumeso ami, kaha wosena naupwanga wove.
Yesu amukumbulwile ngwenyi, Vasoneka ngwavo, Mulemesenga Yehova Kalunga kove, muzacilenga Ikiye kaha.
Liyavolo amutwalile nawa kuYelusalema, amwimikile helu lyatembele, hikumwamba ngwenyi, Kaci nge uMwanaKalunga, limbile hamavu,
mwomwo vasoneka ngwavo,
Kaha nawa ngwavo, Navakuzundulanga namavoko avo
Yesu amukumbulwile ngwenyi, Vamba ngwavo, Kanda ukamweseka Yehova Kalunga koveko.
Omu akumixile liyavolo kumweseka mwosena, amusezele nakulikumbi lyeka.
Kaha Yesu akindulukile kuNgalileya mungolo jaXipilitu, kaha puho yenyi yafumakanyine mulifuci lize mwosena.
Ikiye anangwilenga vatu mujisunangonga javo, kaha vamutohweselenga kuli vosena.
Jino ayile kuNazaleta, kuze vamulelelelele. Kahengilile musunangonga halikumbi lyasambata, nge muze alingilenga. Kaha akatukile mangana atange hamukanda.
Vamuhanyine mukanda wakapolofweto Isaya. Mukanda autanduwile, awanyine aha vasoneka ngwavo,
 Xipilitu yaYehova ali hali ami,
Nguvilike mwaka waYehova wakwitavila vatu.
Uze mukanda aujingile, auhanyine ceka kuli kalama kasunangonga, kaha atwamine. Vatu vosena vaze vapwile musunangonga vamuxixikile.
Aputukile kuvamba ngwenyi, Lelo lino Mazu-awa-vasoneka anamilumbunukila mumatwitwi enu.
Vosena vamuvulukilenga naunjiho nakulikomokela kumazu alikoji apwile nakulovoka mukanwa kenyi, vambilenga ngwavo, Ou kumana kexi mwanaYosefweko?
Avambile ngwenyi, Camwenemwene namungutela ciximo cino ngwenu, Ove cimbuke, lihindule ove lyavene, ngwenu, Vyexovyo tunevu ngwavo, vinasoloka kuKapelenau, vizate nakuno kumahyove nawa.
Kaha avambile ngwenyi, Camwenemwene nangumilweza ngwami, Kakwexi kapolofweto umwe navetavila kumahyenyiko.
Oloze nangumilweza mwamucano ngwami, Hamakumbi aElija, haze vasokele mwilu myaka yitatu natukweji vatanu naumwe, haze kwaholokele zala yakalombolombo yayinene kulifuci lyosena, muIsalele mwapwile mapwevo vavatuliwe vavavulu,
oloze kuli vakivo Kalunga kamutumine Elija nakuli umweko, xina kuvanga kwimbo lyaZalefwate kaha, kulifuci lyaXitone, kuli pwevo watuliwe wakuze.
Hakapolofweto Elixa nawa, muIsalele mwapwile vaka-mbumba vavavulu, oloze kuli vakivo kavatomeseleko naumweko, kuvanga uze kaSulya Namane kaha.
Omu vevwile mazu awa, vosena vaze vapwile musunangonga vazalile namatoto,
vakatukile, vamulowele mwimbo lyavo, vamutwalile kusongo yapili haze vatungile limbo lyavo, mangana ngwavo, vamwandumwine hamavu.
Oloze Ikiye ahicile mukaci kavo, aliyilile kwenyi.
Axikumukile kuKapelenau, kukiko kwimbo lyakuNgalileya. Apwile nakuvanangula hasambata.
 Kaha valihomokelelenga kukunangula cenyi, mwomwo mazu enyi apwile amuka-wata, xikaho.
Musunangonga muze mwapwile mutu apwile naxipilitu wandemone wamupi, kaha atambakanyine nalizu lyakukanguka ngwenyi,
Twece! Ove Yesu wakuNazaleta, unambe kulinga muka nayetu? Uneza nakutunongesa tahi? Ngunakutacikiza, Ove yove Muka-kujila waKalunga.
Yesu amuhanjikilile ngwenyi, Hola kulu, lovoka muli ikiye. Omu alingile uze ndemone hanamumbili lyehi hamavu mukaci kavo, alovokele muli ikiye, oloze kamukoleseleko.
Vosena valikomokelele, valihwojwelenga ngwavo, Awa mazu aka? mwomwo vaxipilitu vavapi mwavamba nawata nangolo, kaha hinavalovoka.
Kaha puho yakumuvuluka yafumakanyinenga mulifuci lize mwosena.
Akatukile, afumine musunangonga, engilile muzuvo yaXimona. Nayewenu yaXimona apwile nakuviza musongo wacixika cacinene, kaha vamulembelelele Yesu hali ikiye.
Emanyine hakamwihi naikiye, ahanjikilile cize cixika, kaha camufumine. Linwomu vene ahindukile, avazumbwile.
Omu lyapwile likumbi nakulauka, vexovo vapwile navakwavo vaka-kuviza misongo yeka nayeka vavatwalilenga kuli Ikiye. Kaha avanangikile vosena mavoko enyi nakuvahindula.
Navandemone nawa valovokelenga muli vavavulu, nakuteta nakwamba ngwavo, Ove yove MwanaKalunga. Avahanjikilile, kavetavilile kuhanjikako, mwomwo vamutacikijile ngwavo, Ikiye Kulixitu, xikaho.
Omu kwacele, Yesu alovokele ayile mupambo. Mayongomena avatu vamutondelenga, vejile nakuli Ikiye, vasakile ngwavo, vamwimike kucina mwavaseza.
Oloze avambile ngwenyi, Catela kuli Ami kwambulula mujimbu wamwaza wawangana waKalunga namumembo eka nawa, mwomwo cikiko vene vanangutumina.
Kaha ambulwilenga mazu mujisunangonga jamuNgalileya.
 Kaha jino casolokele, omu lyamuxindakanyine liyongomena nakwivwilila mazu aKalunga, Yesu emanyine kwakamwihi nacijiva caNgenesaleta.
Kaha amwene mato avali vanawasulika kungenge yacijiva, oloze vakakuta vanafumumo lyehi, vali nakukosa moji avo.
Yesu engilile muwato umwe, uze wapwile waXimona, amulwezele kusununa wato cacindende natunda. Kaha atwamine muze muwato, awanangwile aze mayongomena.
Hakutulisa kuhanjika, amwambile Ximona ngwenyi, Twala wato kwakukumina, mutute moji enu, mukwate Vaixi.
Ximona amukumbulwile ngwenyi, Ove Mwata, tunakilikita lyehi cikuma nakucesa ufuku wosena, kaha katwajihile ixi naumweko. Oloze halizu lyovenyi nangufuta moji.
Hakulinga ngoco, vakucikililemo vaixi vavavulu cikuma, kaha moji avo apwile nakumbitwojoka.
Vavanyacilile vaka-vuwa yavo muwato ukwavo ngwavo, veze vavakafweko. Vejile, vazalixile mato osena avali ambe, ngoco mato asakile kuvomba.
Oloze Ximona Petulu hakucimona alimbilile kumambuli aYesu ngwenyi, Ove Mwata, vafume kuli ami mwane, mwomwo ami ngumuka-xili, xikaho.
Mwomwo alihomokelele cikuma, navosena vaze apwile navo nawa valihomokelele kukuvula cavaixi vaze vanajihi.
Ngoco naYakova naYowano, vana vaZevete, vakivo vapwile vakavuwa yaXimona, valihomokelele nawa. Yesu amwambile Ximona ngwenyi, Kanda wivwa womako, kufumisa kulelo naufutanga vatu.
Omu valingile hivanasulika lyehi mato avo, Vasezele vyuma vyosena, vamukavangijile.
Kaha casolokele, omu apwile mwimbo limwe, kumana, kwejile lunga apwile namusongo wambumba mumujimba wenyi wosena. Ikiye hakumumona Yesu alimbilile camesohamavu, amulembelelele ngwenyi, Ove Mwata, kaci nge unasake, nauhasa kungutomesa.
Yesu olwele livoko lyenyi, amusalikile, amwambile ngwenyi, Ngunasake vene. Toma. Linwomu vene mbumba yamufumine.
Yesu amulwezele ngwenyi, Kanda ukacambulula kuli mutuko, oloze yako, ukalisolole kuli kapilixitu, ukahane wana wahakukutomesa nge muze ambile Mose, mangana cikapwe unjiho kuli vakivo.
Oloze puho yenyi yahambakanyine kufumakana kwosena, kaha kwalihomenenenga mayongomena amanene Hakumwivwilila, nakusaka ngwavo, avahindule kumisongo yavo.
Oloze Ikiye afumineko ayile mupambo nakulomba.
Kaha casolokele, hamakumbi aze halikumbi limwe apwile nakunangula vatu, kwatwamine vaFwaliseu navaka-kunangula Jiximbi, vapwile vakufuma kumembo akuNgalileya osena nakuYuleya nakuYelusalema, kaha ngolo jaYehova japwile hali Yesu mangana ahindulenga vatu.
Kaha kumana, kwejile malunga vavelekele mutu muka-kalepa hakahela kenyi, vasakile ngwavo, vamwingisemo vamutumbike kumeso aYesu.
Hakuhona kuwana kwakumwingixila hakuvula cavatu, xikaho vanyinyile helu lyazuvo, vambandumwine mateyamwe, vamuzezumwinyine nakahela kenyi mukaci kumeso aYesu.
Yesu hakumona kufwelela cavo amwambile ngwenyi, Ove lunga, milonga yove yaxili vanakukonekelayo lyehi.
Vaze vaka-kusoneka navaFwaliseu vaputukile kulihwojola ngwavo, Ou youwiyaze ali nakusaula Kalunga? Iyaze mwahasa kukonekela milonga yaxili? xina Kalunga kaha.
Oloze Yesu atacikijile kulihwojola cavo, avakumbulwile nakuvehula ngwenyi, Ikaze muli nakulihwojwela mumicima yenu?
Cacaxi cilihize? cakwamba ngwami, Milonga yove yaxili vanakukonekelayo, nyi cakwamba ngwami, Katuka utambuke?
Oloze mangana mutacikize ngwenu, Mwanamutu ali nangolo jakukonekela milonga yaxili hano hamavu (jino amwambile uze muka-kalepa ngwenyi), Nangukwamba ngwami, Katuka, mbata kahela kove, yakonga kuzuvo yove.
Kaha linwomu vene katu kumeso avo nakumbata kaze asavalile, hikufumako nakuya kuzuvo yenyi nakumutohwesa Kalunga.
Vaze vosena vafwile cixima, kaha vamutohwesele Kalunga, vazalile nawoma, valyambile ngwavo, Lelo tunamono vyeka!
Vyumevi hakukuma alovokele, amwene muka-kukonga milambu, lijina lyenyi ikiye Levi, natwame kwakutambwila milambu. Kaha amwambile ngwenyi, NgukavangizengAmi!
 Asezele vyuma vyosena, akatukile, amukavangijile.
Levi amutelekeselele ciwanyino cakulya cacivulu kuzuvo yenyi. Kwapwile lizavu lyavaka-kukonga milambu lyalinene navatu veka nawa vapwile navo nakusendavala kumesa.
Kaha vaFwaliseu navakakusoneka javo vavatatwokesele tumbaji twaYesu ngwavo, Mwomwo ika mweji kulyanga nakunwa navakakukonga milambu navaka-xili hamwe?
Yesu avakumbulwile ngwenyi, Vavakangule kavexi kusaka cimbukeko, kuvanga vaka-kuviza kaha.
 Kangwejile nakusanyika vakakwolokako, kuvanga vaka-xili kaha, mangana vapihilile nakwalumuka.
Vakivo vamwambile ngwavo, Tumbaji twaYowano veji kulitwaminanga kulya kakavulu, veji kulembelelanga, navava vavaFwaliseu nawa ngoco, oloze ava vayove veji kulyanga nakunwa.
Yesu avambile ngwenyi, Masepa jamwenyamwenga namuhasa kuvalweza valitwamine kulya ximbu vacili namwenyamwenga numba?
Oloze nakukeza makumbi eka omu navakamufumisa mwenyamwenga kuli vakivo. Haze vene numba vakalitwamine kulya hamakumbi aze.
Avatetele nawa ciximo ngwenyi, Mutu naumwe pimbi mwapula kalihina kucikovelo cacihya nakukatongela kucikovelo camwaka. Mokomoko cize cikovelo cacihya mwacipula, kaha nawa kaze kalihina kakucikovelo cacihya kakexi kuya mumwe nacize camwakako.
Kaha mutu naumwe pimbi mwatongela vinyo vyavihya mujituku javilambu jamwaka. Mokomoko vinyo vyavihya navikatuva jize jituku javilambu, kaha vikiko navikamwangala najituku najikalyenyeka.
Oloze vinyo vyavihya vavilongele mujituku jajihya.
Kakwexi mutu umwe, cose nanu lyehi vinyo vyamwaka, kaha himwasaka nawa vyavihyako, mwomwo mwalyamba ngwenyi, Evi vyamwaka Vinawahe, xikaho.
Jino casolokele, hasambata yimwe apwile nakuhita mumawande atiliku, kaha tumbaji twenyi vahelelenga tumitwe, vayifwenyelenga mumavoko avo vayilile.
Oloze vaFwaliseu vamwe vavehwile ngwavo, Ikaze muli nakulingileci cacijila kulinga hasambata?
Yesu avakumbulwile ngwenyi, Cipwe mazu awa kanda muciwatange tahi? muze alingile Ndavici hazevwile zala, ikiye navaze apwile navo,
nomu engilile muzuvo yaKalunga, ambacile jize jimbolo jakutumbika kumeso aKalunga, ajiiile, ahanyineko nawa kuli vaze apwile navo, jize capwile cijila kulya kuli mutu weka, kuvanga kuli vapilixitu kaha.
Kaha Yesu avambile ngwenyi, Mwanamutu Ikiye Mwata wasambata.
Kaha casolokele, hasambata yeka nawa engilile musunangonga, anangwile vatu. Muze mwapwile mutu wakusoseka livoko lyacilyo.
Kaha vaka-kusoneka navaFwaliseu vamulaminenga vamone numba nge mwahindula mutu hasambata, mangana ngwavo, vawane hakumuhanyina mulonga.
Oloze Ikiye atacikijile vixinganyeka vyavo, kahambile kuli uze lunga wakusoseka livoko ngwenyi, Katuka, imana mukaci ketu. Kaha akatukile, emanyine.
Yesu avambile ngwenyi, Nangumihula ngwami, Coloka kulinga mwamwaza hasambata tahi? nyi kulinga mwamupi? Coloka kulwila mwono tahi? nyi kuunongesa?
Omu alingile hanavatale lyehi vosena ce ndo, amwambile uze lunga ngwenyi, Olola livoko lyove. Alingile ngoco, kaha livoko lyenyi lyalumukile ceka kupwa lyalambwe.
Oloze vakivo vazalile nauleya, kaha valihanjikixilenga ngwavo, vamone mwakumulingila Yesu.
Kaha casolokele hamakumbi aze alovokele ayile kupili nakulomba. Kaha acesele ufuku wosena nakulomba kuli Kalunga.
Omu kwacele avasanyikile tumbaji twenyi, asakwile likumi navavali muli vakivo, vakivo avavulukile nawa ngwenyi, vaposetolo.
Vapwile ou Ximona, ikiye ou alukile nawa ngwenyi, Petulu, ou ndumbwenyi Andelei, ou Yakova, ou Yowano, ou Fwilipu, ou MbalaTolomeu,
ou Mateu, ou Tomase, ou Yakova yaAlefweu, ou Ximona uze vavulukilenga ngwavo, Zelote,
ou Yuta yaYakova, ou Yuta Isakalyote, ikiye vene uze apwile muka-kumusolola kuli vaka-kole.
Yesu axikumukile navakivo hamwe, emanyine kwakusalama nalizavu lyatumbaji twenyi lyalinene naliyongomena lyalinene lyavatu veka vakuYuleya kwosena nakuYelusalema nakucikulo cakalungalwiji kuTule nakuXitone, vakivo vejile Hakumwivwilila, kaha mangana ngwavo, avahindule kumisongo yavo.
Kaha vaze vapwile nakuyanda navaxipilitu vavapi avahindwile.
Lize liyongomena lyosena vasakilenga ngwavo, vamusalike mavoko avo, mwomwo muli Ikiye mwapwilenga nakulovoka ngolo nakuhindula vosena, xikaho.
Kahandwile meso enyi, avatalile tumbaji twenyi, avambile ngwenyi, Munatokwenu munasuvala, mwomwo wangana waKalunga unapu wayenu, xikaho.
Munatokwenu muli nakwivwa zala makumbi ano, mwomwo namukekuta, xikaho. Munatokwenu muli nakulila makumbi ano, mwomwo namukasehelelanga, xikaho.
 Munatokwomu navamihunga kuli vatu, nomu navamihanga mukaci kavo nakumitoleka nakukana majinenu nge amapi, hali Mwanamutu!
Wahililenu halikumbi lize, kinyinyinenu, mwomwo talenu, fweto yenu yinapu yayinene mwilu, mwomwo mukiko vene muvalingilenga vakakuluka javo kuli vapolofweto.
Oloze mama lelo hali enu vakaluheto! mwomwo vyakumivendejeka munavitambula lyehi, xikaho.
Mama lelo hali enu munekuta makumbi ano! mwomwo namukevwa zala, xikaho. Mama lelo hali enu muli nakusehelela makumbi ano! mwomwo namukalixona nakulila, xikaho.
Mama lelo hali enu, cosena navamyalisa kuli vatu vosena! mwomwo ngoco nawa muvalingilenga vakakuluka javo kuli vaze valyongelele upolofweto.
 Oloze nangumilwezenu vakakwivwilila ngwami, Vazangenunga vaka-kole jenu, lingenunga mwamwaza kuli ava vamihunga,
vakisulenungava navamyangula, valombelenungava navamisaula.
Ou mwakuveta mbanda halikili limwe, mwalumwine nalikwavo nawa. Ou mwakutambula mbinja yove, kanda umukanyisako kutambula nacikuto cove nawa.
Wose mwakulomba muhane, kahou mwakutambula vikumba vyove kanda ukamwihulavyo cekako.
 Omu mwasaka ngwenu, vatu vamilingilenu, valingilenunga mwomumwe.
 Kaci nge namuvazangava vamizangenu, namukamwenaho kumisakwilila halihi? Mwomwo cipwe vakaxili veji kuvazangangava vavazanga.
Kaha kaci nge namuvalinga mwamwaza ava navamilinga mwamwaza, namukamwenaho kumisakwilila halihi? Mwomwo cipwe vaka-xili nawa veji kulinganga ngoco.
Kaha kaci nge namuhana kuli ava kaha munafwelela kutambula ceka, namukamwenaho kumisakwilila halihi? Mwomwo cipwe vaka-xili veji kuhananga kuli vaka-xili vakwavo mangana ngwavo, vakatambule ceka nge muze vanahane.
Oloze vazangenunga vaka-kole jenu, valingenunga mwamwaza, hanenunga cakuzeneka kuhomba, kaha fweto yenu nayikatohwa, kaha namupwanga muvana vayOu-alitulaho, mwomwo Ikiye atwama nalikoji nakuli vaze vazeneka kumusakwilila nakuli vavapi.
Xikaho pwenunga muvakakutetela vakwenu nge mwanapu Senu Muka-kutetela.
 Kanda mukahana vakwenu milongako, kahenu nawa kavexi kukamihana milongako. Kanda mukapayisa vakwenuko, kahenu nawa kavexi kukamipayisako. Vakonekelenunga vakwenu, kaha navakamikonekela.
Hanenunga kuli vakwenu, kaha navakamihana cesekelo camwenemwene, cakukokenya, cakunyukumuna, cato lakalaka, navakamihanaco mujitulo jenu. Mwomwo cesekeloco mweji kwesekelanga naco vakwenu, cinavakamyesekela naco nayenu nawa.
Avatetele nawa ciximo ngwenyi, Kapuputa mwahasa kutwaminyinako kapuputa mukwavo numba? Vosena vavali kavexi kulindumukila muwinako numba?
 Ou navanangula kamuhambakanyine muka-kumunangulako, oloze mutu himutu, cose nakupuka lyehi mwosena, mwalisoka namukakumunangula.
Kaha ikaze weji kutalilanga ciswaswa cili muliso lyandumbwove, oloze citondo cili muliso lyove ove lyavene kawacihaka mucimako?
Kaha ngacilihize nauhasa kwamba kuli ndumbwove? ngwove, Ove ndumbwami, ngwitavile ngukutumbule oco ciswaswa cili muliso lyove, ximbu unahono ove lyavene kumonoco citondo kana cili muliso lyove. Ove muka-kulyonga, vangilanyi kulitumbuloco citondo kana muliso lyove, numbanyi umone kanawa kutumbula ciswaswa cize cili muliso lyandumbwove.
 Mwomwo kakwexi mutondo wamwaza weji kwimanga mihako yamokomokoko, kaha kakwexi mutondo wamokomoko weji kwimanga mihako yamwazako.
Mwomwo mutondo himutondo navautacikijila kumihako yawo. Mwomwo Kumingonga vatu kavexi kwahako jikuyuko, cipwe kucikwata kavexi kuhelako mihako yavinyoko.
Mutu wamwenemwene, kuluheto lwamwenemwene lwamumucima wenyi mwalovolako eci Camwenemwene, kaha mutu wamupi, kuluheto lwenyi lwalupi mwalovolako eci cacipi. Mwomwo kanwa kamutu keji kuhanjikangevi vinavulu mumucima wenyi, xikaho.
Mwomwo ika mweji kunguvulukanga ngwenu, Ove Mwata, Ove Mwata, oloze evi ngweji kumilwezanga kamwexi nakuvilingako?
 Wose mweza kuli Ami nakwivwa mazu ami nakuwalinga, nangumilwezou nalifwane nenyi.
Nafwane nge mutu atungile zuvo, afulile nakukunamisa, alile cihela halilolwa. Kahomu kwafumikile livaji, muta wakalwiji walivetele kuzuvo yize, oloze kawahaxile kuyinyikisako, mwomwo ayitungile kanawa, xikaho.
Oloze ou mwevwa nakukana kulinga, nafwane nge mutu atungile zuvo hamavu cakuzeneka kwala cihela. Muta wakalwiji walivetele kuzuvo yize, kaha linwomu vene yaxiukile, kaha kuxiuka cazuvo yize capihile cikuma.
 Omu alingile hanakumisa lyehi kuhanjika vihande vyenyi vyosena mumatwitwi avatu, engilile muKapelenau.
Kaha kwapwile ndungo yakapitau umwe, ou vazangile kuli kaka yenyi, apwile nakuviza, asakile kufwa.
Uze kapitau omu evwile puho yaYesu amutuminyine vakulwane vavaYuleya vamwe, amulombele ngwenyi, eze amuhindwile uze ndungo yenyi.
Vakivo hakuheta kuli Yesu vamulembelelele cikuma ngwavo, Ikiye atela umulingile cuma kana,
 mwomwo muyaci wetu auzanga, kaha sunangonga yetu atutungilileyo.
Kaha Yesu ayile navo. Omu alingile hanahete lyehi kwakamwihi nazuvo, uze kapitau amutuminyine masepa jenyi vamwe, amwambile ngwenyi, Ove Mwata, kanda uliyanjisako, mwomwo kangwatelOve kwingila muzuvo yamiko.
Ngoco nawa kangwalimwene kutela kwiza kuli Oveko. Oloze ijiva kuhanjika lizu kaha, kaha ngamba yami mwahinduka.
Mwomwo nayami nawa ngumutu wakwononoka kuli vakulwane, nguli namaswalale vangwononokami. Nangwamba kuli ou ngwami, Yako! kaha himwaya. Kuli weka ngwami, Twaya! kaha himweza. Kuli ndungo yami ngwami, Linga munganji! kaha himwalingamo.
Yesu hakwivwa vyumevi alikomokelele kuli ikiye, kahalumukile, ambile kuliyongomena lyapwile nakumukava ngwenyi, Nangumilweza ngwami, kanda ngumone lyehi kufwelela cacinene cipwaha ngana, cipwe muli vaIsalele caucimo.
Kaha vaze vatumine omu vakindulukile kuzuvo, vamuwanyine uze ndungo hanahinduka lyehi.
Kaha casolokele, hakuximbula cacindende, Yesu ayile kwimbo vavuiuka ngwavo, Nane, natumbaji twenyi nawa ayile navo, naliyongomena lyalinene.
Omu ahetele kwakamwihi nacikolo calimbo lize, amwene vatu vali nakulovoka, vanakulika mufu walunga, ikiye mwana umwe lyamunwe kuli naye, naye nawa tuliwe. Kaha vatu vamwimbo vavavulu vapwile nanaye.
 Mwata hakumumona amwivwilile keke, amwambile ngwenyi, Kanda ulilako.
Aswenyeleko, asalikile livoko lyenyi kumusela, kaha vaze vaukulikile Vemanyine kwavo. Ambile ngwenyi, Ove mwanalunga, nangukwamba ngwami, Hinduka.
Kahou afwile akondomokele, aputukile kuhanjika. Kaha Yesu amuhanyine kuli naye.
Vatu vosena vevwile woma, vamutohwesele Kalunga Vambile ngwavo, Muli etu munasoloka kapolofweto wamunene. Ngwavo, Kalunga navalakana vatu jenyi.
Puho eyi yakumuvuluka yafumakanyine namuYuleya mwosena namumafuci aze ahatako.
Jino tumbaji twaYowano vamulwezele Yowano kuvyuma vyosenevi.
Yowano asanyikile tumbaji twenyi vavali veze kuli ikiye, avatumine kuli Mwata nakumwihula ngwenyi, Ove yove vene Uze mweza tahi? nyi Ou tuli nakutalilila weka?
Vaze malunga omu vejile kuli Ikiye, vamwambile ngwavo, Mukakumbapacisa vatu Yowano natutumu kuli Ove nakukwihula ngwenyi, Ove yove vene Uze mweza tahi? nyi Ou tuli nakutalilila weka?
Halwola luze ahindwile vatu vavavulu kumisongo yavo nakuvihuli vyavo nakuli vaxipilitu vavapi, kaha atonesele tupuputa vavavulu.
Kaha avakumbulwile ngwenyi, Yenu mukamwambulile Yowano evi munamono nevi munevu. Ngwenu, Tupuputa vali nakutona, vakakumbilikita vali nakutambuka, vakambumba vali nakutoma, tujikamatwitwi vali nakujikuka, vafu vali nakusanguka, vaka-kuhutwa vali nakuvambulila mujimbu wamwaza.
Kaha atokwa Wexowo mwakana kumona cakumufuiwisa muli Ami.
Kahomu valingile vaze vatumine kuli Yowano hivanakatuka lyehi, aputukile kuhanjika kumayongomena nakumuvuluka Yowano ngwenyi, Mwalovokele nakuya mupambo ngwenu, mukatale ika? Lihongo lyakunyikisa kupeho tahi?
Nyize mwalovokele ngwenu, mukamone ika? Mutu wakuvwala mahina amavwovu tahi? Ivwenu, ava vavwala mahina aupahu, ava vatwama mwawangana, vali muvipango vyavamyangana.
Oloze mwalovokele ngwenu, mukamone ika? Kapolofweto tahi? Nangumilweza ngwami, Mwomwo vene, ou nahambakana kapolofweto cikuma.
Ou you vene uze vavuiuka hakusoneka ngwavo,
Nangumilweza ngwami, Muli vakusemuwa kuli mapwevo kamwexi weka naumwe wakumuhambakana Yowanoko. Oloze cipwe ngoco, uze napu wamundende kaha muwangana waKalunga ikiye namuhambakana.
Kaha vatu vosena hakucivwa, navaka-kukonga milambu nawa, vamusambixile Kalunga, mwomwo vavambapacixile kukumbapacisa caYowano, xikaho.
Oloze vaFwaliseu navaka-jiximbi valeunwine punga yaKalunga yahali vakivo, mwomwo kavavambapacixile kuli Yowanoko, xikaho.
Mwata ambile ngwenyi, Kahaze vatu vaka-tanga yino nanguvafwanyisa nge ika?
Vanafwane nge vanyike, ava vanatwame kucilanjilo, navalisanyika navakwavo navalyamba ngwavo, Tunamimbila jipanda, oloze kamwakinyineko, ngwavo, Tunamimbila lungungu, oloze kamwalilileko.
Mwomwo muka-kumbapacisa vatu Yowano neza, alilenga mboloko, kanwinenga vinyoko, kaha hinamwamba ngwenu, Ali nandemone, xikaho.
Mwanamutu neza, eji kulyanga eji kunwanga, kaha hinamwamba ngwenu, Talenu mutu muka-kufwa hakulya nahakunwa vinyo, sepa lyavaka-kukonga milambu navaka-xili!
Oloze mangana vanawasambisa kuli vana vawo vosena.
 Kuli vaFwaliseu kwapwile umwe amusakile Yesu ngwenyi, alye nenyi. Engilile muzuvo yayauze kaFwaliseu, asendavalile kumesa.
Kaha kumana, kwejile pwevo wamwimbo lize, apwile muka-xili, omu atacikijile ngwenyi, Yesu nasendavala kumesa muzuvo yakaFwaliseu, anehele saji yalilolwa lyaunga yamaji.
Emanyine munyima kumahinji enyi nakulila, aputukile kuzovesa mahinji enyi namasoji enyi, kaha awahunjile najikambu jakumutwe wenyi, amusweswenyele cikuma kumahinji enyi, awakwicile aze maji.
Jino kaFwaliseu uze asanyikile Yesu, omu acimwene, alyambile mumucima wenyi ngwenyi, Kaci ou lunga apwanga kapolofweto, kaci natacikizou pwevo namusalika livoko lyenyi nomu apwa, mwomwo ikiye muka-xili.
Yesu amukumbulwile ngwenyi, Ove Ximona, nguli nalizu limwe nangusaka kukulwezalyo. Ikiye ngwenyi, Ove muka-kunangula, ijiva kuhanjika.
Ngwenyi, Kwapwile mutu mukakulevanyisa apwile navaka-mikuli yenyi vavali. Umwe apwile namukuli wajindenali makulukaji atanu, mukwavo apwile namukuli wamakumi atanu.
Omu vahonene vyakukuka, avakonekelele vosena vavali. Kaha kuli vakivo umwe ulihi mwahambakana kumuzanga?
Ximona amukumbulwile ngwenyi, Ami ngwami, ou vene akonekelele waunene. Yesu amwambile ngwenyi, Unayulu mwakwoloka.
Kaha asetumukile nakumutala uze pwevo, amwambile Ximona ngwenyi, Unamumono uno pwevo nyi? Ami hakwingila muzuvo yove, ove kawanguhanyine meya akusana kumahinji amiko, oloze ikiye nazovesa mahinji ami namasoji enyi, nawahundu najikambu jenyi.
Ove kawangusweswenyeleko, oloze ikiye kufumisa hakwingila cami muno kalitwaminyine kungusweswenya cikuma kumahinji amiko.
Kawanguwavixile maji kumutwe wamiko, oloze ikiye nangukwici maji kumahinji ami.
Xikaho nangukulweza ngwami, Milonga yenyi yaxili, eyi yinapu yayivulu, vanamukonekelayo, mwomwo anguzanga cikuma. Oloze ou vanakonekela yayindende kaha anguzanga cacindende kaha.
Kahambile kuli uze pwevo ngwenyi, Milonga yove yaxili vanakukonekelayo lyehi.
Vaze vapwile nakusendavala nenyi hamwe vaputukile kulihwojola mumicima yavo ngwavo,
Ou youwiyaze mwakonekela cipwe milonga yaxili? Kaha Yesu amwambile uze pwevo ngwenyi, Kufwelela cove Cinakulwili, yakonga nakuunda.
Kaha casolokele, kukava muvyumevi, atambwojokele mumembo amanene nawawa amandende, nakwambulula mazu nakutwala mujimbu wamwaza wawangana waKalunga, navaze likumi navavali ayile navo hamwe,
 namapwevo vamwe nawa, vaze ahindwile kuli vaxipilitu vavapi nakumisongo yavo, ou Maliya wakuMangatala, muli ikiye mwalovokele vandemone vatanu navavali,
ou Yowana, pwevo lyakaselwa kaHelote Kuza, ou Suzana, naveka nawa vavavulu, vakivo vavakafwilenga naluheto lwavo.
Omu kwalihomenene liyongomena lyalinene, omu vapwile vakumembo osena nakuumbukila kuli Ikiye, ahanjikile nakuta ciximo ngwenyi,
Muka-kukuva ayile nakukuva mbuto jenyi. Ikiye hakukuva, jimwe jaholokelele kukulo yajila, kaha vatu vajilyacile, kaha tujila vahelu vajilile.
Jikwavo jaholokelele halilolwa, kaha linwomu vene jasokele nakumaho, mwomwo kajapwile nameyako, xikaho.
Jikwavo jaholokelele mukaci kamingonga, kaha yize mingonga yakulile najo hamwe nakujikivisa.
Jikwavo jaholokelele mumavu amwenemwene, jakulile nakwima, kulinona limwe limwe likulukaji likulukaji. Omu ahanjikile vyumevi, atambakanyine ngwenyi, Ou ali namatwitwi akwivwa, evwilile.
Kaha tumbaji twenyi Vamwihwile ngwavo, Ciximo eci mucaya mulihi?
Avambile ngwenyi, Enu vanamihane kutacikiza vyuma vyawangana waKalunga vyakusweka, oloze kuli veka naviximo kaha, mangana hakutala vahone kumona, kaha hakwivwa vahone kumona mwalumbunukila mangana.
Kaha jino, ciximo kana mucaya ngana. Mbuto jikiko mazu aKalunga.
Ava vakukulo yajila, vakivo vene vaze vanevu, kaha liyavolo himweza nakufumisa mazu mumicima yavo, kucina navetava nakulilwila.
Ava vahalilolwa, vakivo vene vaze hakwivwa navawetavila mazu nakuwahilila, oloze vakivo kavexi namijiko, navetava hatando yayindende kaha, oloze hamwaka wakuveseka hinavalimbuka.
Jize jaholokelele mumingonga, ava vakivo vaze vanevu, kaha hakuya navakiva hakuzakama naluheto naviseke vyahakaye, kaha kavexi kwima mwamwenemweneko.
Kaha jize jamumavu amwaza, ava vakivo vaze hakwivwa mazu navawalamanga namicima yamwaza yamwenemwene, kaha navakemanga nalukakacila.
 Kakwexi mutu umwe mwawika linongo nakulifwikila mumbangoko, cipwe kulihaka muxi yakahela, oloze mwalihaka halitanda lyalyo, mangana vaze navengila muzuvo vamone kumunyika calyo.
 Mwomwo kakwexi cuma cakuvumbama cimwe navakahona kusololako, cipwe cuma cakusweka cimwe navakahona kutacikiza nakulowela kumusanako.
Xikaho nyingililenungomu muli nakwivwa, mwomwo wose ali navyuma navakamuwezelako. Oloze wose navizeneka, cipwe cize naxinganyeka ngwenyi, Nguli naco, navakamutambulaco.
Jino naye navandumbwenyi vejile kuli Ikiye, oloze kavahaxile kupandama kuli Ikiyeko, mwomwo lizavu lyavatu.
Kaha vatu vamulwezele ngwavo, Noko navandumbwove vanemana haweluka, vanasake ngwavo, vakumone.
Oloze avakumbulwile ngwenyi, ava veji kwivwililanga mazu aKalunga nakuwalinganga, vakivo vene vanapu vamama navandumbwami.
Kaha casolokele hamakumbi aze, likumbi limwe vengilile muwato naivene natumbaji twenyi. Kaha avambile ngwenyi, Tuzaukenu tuyenu musali yacijiva. Kaha vasunwine wato.
Oloze vakivo hakuya, Yesu asavalile tulo. Kucijiva kwahuhwile peho yanyamanganda, kaha wato wasakile kuzala nameya, wasakile kuvomba.
Vapandamine kuli Ikiye, vamuhindwile ngwavo, Ove Mwata, Ove Mwata, tunafu! Ahindukile, ahanjikilile peho nakungwanja cameya, kaha vyaholele kulu, kwaunjile kwakeke.
Avehwile ngwenyi, Kufwelela cenu cilihize? Vakivo vevwile woma, valikomokelele, valihwojwele ngwavo, Kahou youwiyaze numbambe cipwe napeho nameya, kaha vyononokenga ngana kuli ikiye?
Kaha Vahetele kulifuci lyavakaNgelase, lyamusali yacijiva, Nakulitalasana nalifuci lyaNgalileya.
Omu alingile hanalovoka lyehi muwato hanayi hatunda, kwamuhumanganyine lunga wamwimbo lize, apwile navandemone. Aximbwilenga cikuma cakuzeneka kuvwala mahina, katwaminenga muzuvoko, xina muvimbumbe kaha.
Omu amwene Yesu, atetele nakulimbila hamavu kumeso enyi, amwambile nalizu lyakukanguka ngwenyi, Ove Yesu, Ove MwanaKalungOu alitulaho, unambe kulinga muka nayami? Ngunakulembelela, kanda unguyanjisako.
Mwomwo amwambile uze Xipilitu wamupi ngwenyi, alovoke muli uze lunga, xikaho. Mwomwo uze ndemone amukwacilenga kakavulu, kaha vatu vamulaminenga nakumukasa malenge najikuli, oloze vize Vamukaxile avimbitwojwele mbitumbitu, kaha vamulalwililenga kuli uze ndemone mupambo yamokomoko.
Yesu amwihwile ngwenyi, Lijina lyove yoveya? Ikiye amwambile ngwenyi, Yami Liyongomena, mwomwo vandemone vavavulu vengilile muli ikiye, xikaho.
Kaha vamulembelelele Yesu ngwavo, Kanda utuhangila muze muwina wakuzeneka kukumako.
Jino kuze kwapwile utanga wavangulu vavavulu vapwile nakulya kuze kupili. Vaze vandemone vamulembelelele ngwavo, etave vengile muli vakivo. Avetavilile.
Vaze vandemone valovokele muli uze mutu, vayile vengilile muli vaze vangulu, kaha uze utanga wangulumukilile kuze kwakungulumuka cu namucijiva, kaha vafwile mumeya.
Tufunga twavo omu vamwene cuma kana cinasoloka, vacinyine, vacambulwile mwimbo lize namulifuci lize.
Kaha vatu vayile vakatale cuma kana casolokele. Vahetele kuli Yesu, kaha uze mutu alovokele vaze vandemone vamuwanyine hanatwame lyehi kumahinji aYesu, navwale, naliunjika lyehi, kaha vevwile woma.
Vaze vacimwene vavambulilile omu vamuhindwilile uze apwile navandemone.
Kaha vatu vosena vakulifuci lyavaka-Ngelase lyosena vamulembelelele Yesu ngwavo, avaseze, mwomwo vevwile woma cikuma, xikaho. Kaha Ikiye engilile muwato, akindulukile.
Oloze uze lunga alovokele vaze vandemone amulembelelele ngwenyi, amwitavile ayenga nenyi. Oloze Yesu amusuwile ngwenyi,
Hiluka kuzuvo yove ukambululenga vyuma vyavinene vipwaha nakulingila Kalunga. Ayile, kaha vyuma vyavinene vize vamulingilile kuli Yesu avyambulwilenga mwimbo lize lyosena.
Yesu omu akindulukile, liyongomena lyamusambililile, mwomwo vosena vapwile nakumuvandamina, xikaho.
Kaha kumana, kwejile lunga, lijina lyenyi apwile ikiye Yailu, ikiye apwile mukulwane wasunangonga. Alimbilile hamavu kumahinji aYesu nakumulembelela ngwenyi, eze kuzuvo yenyi.
Mwomwo apwile namwanenyi umwe kaha lyamunwe, wapwevo, kafwe wamyaka likumi nayivali, apwile nakufwa. Oloze Yesu hakuyako, mayongomena apwile nakumuxindakana.
Kaha kwapwile pwevo apwilenga namusongo wakuhicisa manyinga myaka likumi nayivali, amanyixile lyehi vikumba vyenyi vyosena kuli vimbuke, oloze naumwe pimbi ahaxile kumuhindula.
Ikiye ejile munyima yenyi, asalikile livoko lyenyi kuzombo jalihina lyenyi, kaha linwomu vene manyinga apwilenga nakuhita omine cau.
Yesu ambile ngwenyi, Ou nangusalika livoko lyenyi iya? Omu vahamikile vosena, Petulu navaze apwile navo vamwambile ngwavo, Ove Mwata, mayongomena ali nakukujingilika nakukuxindakana.
Oloze Yesu ambile ngwenyi, Kuli mutu angusalikanga livoko, mwomwo Ami ngunevu muli Ami munalovoka ngolo.
Uze pwevo omu amwene ngwenyi, Ngunahono kuswama, ejile nakucikima, alimbilile hamavu kumeso enyi, amulwezele kumeso avatu vosena nomu amusalikilanga, nomu nahindukila linwomu.
Kaha Ikiye amwambile ngwenyi, Ove mwanami, kufwelela cove cinakuhindula, yakonga nakuunda.
Ximbu apwile acili nakuhanjika, hinakwiza mutu wakuzuvo yayauze mukulwane wasunangonga, amwambile ngwenyi, Mwanove nafu lyehi. Ngwenyi, Kanda umuyanjisa ceka muka-kunangulako.
Oloze Yesu hakucivwa amwambile ngwenyi, Kanda wivwa womako, ijiva kufwelela kaha, kaha mwanove mwakahinduka.
Ikiye hakuheta kuzuvo, ketavilile mutu kwingilamoko, kuvanga Petulu kaha naYowano naYakova, naise yayauze mwanapwevo nanaye.
Vatu vosena vapwile nakulila nakumuyengayengela uze mwanapwevo, oloze Ikiye avambile ngwenyi, Kanda mulilako, mwomwo kafwileko, nasavala tulo kaha.
Kaha vamungumukile wo! hakutacikiza ngwavo, Nafu lyehi.
Oloze Ikiye amukwacile kulivoko lyenyi, amusanyikile ngwenyi, Ove mwanapwevo, hinduka.
Xipilitu yenyi yahilukile ceka, kaha linwomu vene akatukile. Yesu avalwezele ngwenyi, vamuhane kulya.
Visemi vyenyi vafwile cixima, oloze Yesu avalwezele ngwenyi, Eci ngunalingi kanda mukacambulula cipwe kuli mutu umweko.
 Jino asanyikile vaze likumi navavali vakunguluke, kaha avahanyine ngolo nawata hali vandemone vosena, kaha nakuhindula vatu nawa kumisongo.
Kaha avatumine vambululenga mazu awangana waKalunga, vahindulenga nawa vaka-kuviza.
Avambile ngwenyi, Kanda mumbata cuma cakuya naco mujila yenuko, cipwe mukombo, cipwe lipakumuna, cipwe kulya, cipwe jimbongo, cipwe kupwa navikuto vivaliko.
Mwose muzuvo namukengila, katwamenungomwo lika nakukukatukamo nawa.
Kaha vexovo navakakana kumitavila, enu hakufuma mwimbo lize kalitotomonenu lukungu kumahinji enu, mangana cikapwe unjiho wakuvapayisa.
Kaha vayile, vahicile mumembo, vambulwile mujimbu wamwaza, vatundwile vatu kwosena.
Jino nguvulu Helote evwile vyosena vize valingile, kaha ahuhwasanyinenga cikuma, mwomwo vamwe vambilenga ngwavo, Yowano nasanguka lyehi kuvafu,
kaha veka ngwavo, Elija nasoloka. Veka nawa ngwavo, Kunasanguka kapolofweto ukweci vaze vakwavo yakuxikulu.
Oloze Helote ambile ngwenyi, Yowano ami ngwamutapa lyehi. Numbaze iyaze ou nguli nakwivwa navyumevi? Kaha asakilenga ngwenyi, amumone.
 Omu valingile hivanakinduluka lyehi, vaposetolo Vamwambulilile Yesu vyosena vize valingile. Kaha ayile navo nakuhengama kwauka wavo kanda kwimbo lize vavuiuka ngwavo, Mbetesaita.
Kaha mayongomena hakucimona vamukavile, kaha avetavilile, ahanjikilenga navo nakuvuluka wangana waKalunga, kaha vaze vasakile ngwavo, avahindule, avahindwile.
Jino likumbi lyaputukile kuhunguluka, kaha vaze likumi navavali vapandamine, vamwambile ngwavo, Lisuule liyongomena, mangana vayenga mumembo namulifuci lyakutujingulwisa, vakasavalemo vakawane vyakulya, mwomwo kuno tuli kupambo, xikaho.
Oloze avambile ngwenyi, Vahanenu kulya venyenu. Vamwambile ngwavo, Katwexi nakulya cekako, xina jimbolo jitanu kaha navaixi vavali, nyi kuvanga pamo etu natuya nakulanda kulya cakuvazukisa vatu vosenava.
Mwomwo vapwile malunga kafwe makombakaji atanu, xikaho. Kahambile kuli tumbaji twenyi ngwenyi, Valwezenu vasendavale hamavu mazavu amakumi atanu atanu, nyi i ngana.
Valingile ngoco nakuvalweza vosena vasendavale.
 Jize jimbolo jitanu navaze vaixi vavali avitambwile, kaha hakutala kwilu aviwahixile, avipuzwile, avihanyinenga kuli tumbaji twenyi, mangana vavitumbyejeke kumeso aliyongomena.
Valile, vosena vekucile, kaha vihanda vize vasezeleho vavikungulwile, jimbango likumi najivali jato.
Kaha casolokele, omu apwile nakulomba kwauka wenyi, tumbaji twenyi vapwile nenyi hamwe, kaha avehwile ngwenyi, Vatu veji kunguvulukanga ngwavo, yamiya?
Vakivo vamukumbulwile ngwavo, Vatu ngwavo, yove mukakumbapacisa vatu Yowano. Oloze veka ngwavo, yove Elija. Veka nawa ngwavo, Kunasanguka kapolofweto ukweci vaze vakwavo vakuxikulu.
Kaha avehwile ngwenyi, Oloze enu kwenu mweji kunguvulukanga ngwenu, yamiya? Petulu amukumbulwile ngwenyi, Yove Kulixitu yaKalunga.
Kaha avakanjile, avalwezele ngwenyi, Kanda mukacambulula kuli mutuko,
ngwenyi, Kuvanga Mwanamutu akayande navyuma vyavivulu, nakumukana kuli vakulwane navapilixitu vavalemu navaka-kusoneka, nakumujiha, nakumusangula ceka kuli Kalunga halikumbi lyamucitatu.
Kahambilenga kuli vosena ngwenyi, Kaci nge mutu nazange kungukava, alikanyise ivene, ambate kulusu yenyi hakumbi hakumbi, angukavangizenga.
 Mwomwo wose mwazanga ngwenyi, alwile mwono wenyi, mwakaujimbalisa. Oloze wose mwajimbalisa mwono wenyi hali Ami, ikiye mwaulwila.
Mwomwo kaci nge mutu mwaheta lifuci lyahamavu lyosena nakulijimbalisa ivene cipwe kulivindamisa, nawanyinaho ika?
Mwomwo wose mwangwivwila sonyi Ami namazu ami, Mwanamutu nawa mwakamwivwila ikiye sonyi nawa, omu mwakeza muupahu wenyi nou waise nou wavangelo vajila.
Oloze nangumilweza mwamucano ngwami, Muli ava vanemana kuno muli vamwe, xina kuvanga vanamono wangana waKalunga, numbanyi vakamone kufwa.
 Kaha casolokele, omu akumixile vihande evi, omu mwahicile makumbi kafwe atanu naatatu, ayile naPetulu naYowano naYakova, akandukile navo hapili nakulomba.
Omu apwile nakulomba, alyalumwine mweka hakumutala kumeso enyi, kuvwala cenyi catomene nakuvyakuma vyakuvyaku.
Kaha kumana, kwapwile malunga vavali nakuhanjika nenyi, vakivo vapwile ou Mose, ou Elija,
vasolokele naupahu, vapwile nakuvuluka kufwa cenyi oco mweza kufwa kuYelusalema.
Jino Petulu navakwavo vaze apwile navo tulo twavalemenene kumeso avo. Oloze omu vatonene kanawa, vamwene upahu wenyi namalunga vavali vaze vanemana nenyi hamwe.
Kaha casolokele, omu vapwile nakumuhandunuka, Petulu amwambile Yesu ngwenyi, Ove Mwata, cinawahe kuli etu kutwamanga kuno. Tutunge visakila vitatu, cimwe cayove, cimwe caMose, cimwe caElija. Mwomwo vize ahanjikile kavitacikijileko, xikaho.
Ximbu apwile nakuhanjika ngoco, kwejile livwi nakuvazengamina, kaha vevwile woma hakwingila mulize livwi.
Kaha mulivwi mwafumine lizu ngwenyi, Ou you Mwanami, wami ngwasakula, mwivwililenunga Ikiye.
Kaha lizu lize hakwiza vamumwene Yesu uka wenyi kaha. Vakivo vaholele kulu, kaha hamakumbi aze kuvyuma vize vamwene avambulwile cipwe cimwe kuli mutuko.
Kaha casolokele, omu kwacele, omu valingile hivanaxikumuka lyehi hapili, kwamuwanyine liyongomena lyalinene.
Kaha kumana, kuliyongomena kwapwile lunga atambakanyine ngwenyi, Ove muka-kunangula, ngunakulembelela ngwami, umutale mwanami walunga, mwomwo ikiye mwanami umwe kaha lyamunwe.
Kaha kumana, kweji kumukwatanga Xipilitu wamupi, kaha kukasumuka, himwateta, kaha uze ndemone himwamukonyesa, ngoco himwalinga lifululu mukanwa kenyi. Kaha kexi kumufuma waxiko, kuvanga kumucika cikuma.
Kaha ngwavalembelelanga tumbaji twove ngwami, vamulovoleyo, oloze kavahaxileko.
Yesu avakumbulwile ngwenyi, Enu vaka-tanga yakuzeneka kufwelela, vaka-kuhingika! Nangutwamanga nenu nakumiyanjila palanga nakumwaka uka? Munehe mwanove kuno.
Omu apwile acili nakwiza, uze ndemone amumbilile uze mukweze hamavu nakumutunyisa cikuma. Oloze Yesu amuhanjikilile uze Xipilitu wamupi, amuhindwile uze mukweze, amuhanyine ceka kuli ise.
Kaha vosena valihomokelele kuukelenga waKalunga. Oloze ximbu vapwile vosena nakulikomokela kuvyuma vyosena vize alingilenga, ambile kuli tumbaji twenyi ngwenyi,
Mazu awa ahakenu kanawa mumatwitwi enu, mwomwo naveza kumuhana Mwanamutu mumavoko avatu.
Oloze cihande kana vacihuhwasanyine, capwile cakuvumbama kuli vakivo, mangana kucina navamona mwayile manganaco, kaha vapwile nawoma wakumwihula cihande kana.
Jino vaputukile kulihamika jipami ngwavo, Iyaze ou nahambakana vakwavo muli etu?
Yesu atacikijile kulihamika cavo camumicima yavo, asanyikile mwana wamundende, amwimikile kwakamwihi naivene.
Kaha avambile ngwenyi, Wose mwetavilou mwana wamundende halijina lyami nangwitavilAmi. Kaha wose mwangwitavilAmi namwitavila Uze angutumine. Mwomwou napu wamokomoko cikuma muli enu muvosena, ikiye napu wamulemu.
Yowano ahanjikile ngwenyi, Ove Mwata, twamonanga mutu apwanga nakulovola vandemone mulijina lyove, kaha twamukandanga, mwomwo kakukavangiza nayetu hamweko, xikaho. 
Oloze Yesu amwambile ngwenyi, Kanda mukamukandako, mwomwou azeneka kupwa nenu nakole ali kuli enu, xikaho.
Kaha casolokele, omu ahetele makumbi kwakamwihi nakumutambula mwilu, atalixile meso enyi namucima wenyi wosena ngwenyi, ayenga kuYelusalema.
Atuminengaho valuwa kulutwe, kaha vayile, vengilile mwimbo iyavaSamaliya limwe vakamutalile kwakuxikila.
Oloze venyembo kavamwitavilileko, mwomwo meso enyi atalile mujila yakuya kuYelusalema, xikaho.
Omu vacimwene tumbaji twenyi Yakova naYowano, vamwihwile ngwavo, Ove Mwata, nausaka ngwove, tusanyike kakahya kafume mwilu kavanongese tahi?
Oloze alumukile, avahanjikilile ngwenyi, Kamwatacikiza mwaya Xipilitu kana munakaveko. Mwomwo Mwanamutu kejile manganenyeke myono yavatuko, oloze mangana avalwile.
Kaha vayile kwimbo lyeka.
Vakivo hakuya mujila, kwapwile lunga amwambile ngwenyi, Nangukukavangizanga kwexokwo nauya.
Yesu amwambile ngwenyi, Vamyumbwe vali namenavo, tujila vahelu vali namaswavo, oloze Mwanamutu kexi nahakusacila mutwe wenyiko.
Ambile kuli weka ngwenyi, Ngukavangizenga. Oloze ikiye amwambile ngwenyi, Ove Mwata, ngwitavile nguvangile kuya nakufunda tata.
Oloze Yesu amwambile ngwenyi, Vaseze vafu vafundenga tuhu vafu javo vavene, oloze ove yako ukambululenga wangana waKalunga.
Weka nawa amwambile ngwenyi, Ove Mwata, nangukukavangiza, oloze ngwitavile nguvangile kuya nakuvaxika vakwetu vali kuzuvo yami.
Oloze Yesu amwambile ngwenyi, Kakwexi mutu nakwate lyehi livoko lyenyi kulitemo lyakukoka navangombe, kaha himwatala munyima, atela kumona wangana waKalungako.
Jino vyumevi hakukuma Mwata atongwele veka makumi atanu naavali, kaha avatumine Vavali navavali kulutwe lwenyi kulimbo hilimbo kwosena asakile Ivene ngwenyi, ayenga.
Avambile ngwenyi, Camwenemwene jimbuto jinavulu nakwaha, oloze vaka-kuzata vanapu vavandende. Xikaho mulombenu Mwenyawande mangana atume vaka-kuzata vayenga vamwahilenga.
 Yenunga, talenu, nguli nakumituma nge vana vamikoko mukaci katungunge.
Kanda mukambata kangongako, cipwe lipakumuna, cipwe mendelo, kaha kanda mukalimeneka namutu mujilako.
Mwose muzuvo namukengila, vangilenu kwamba ngwenu, Muzuvo yino mupwenga kuunda.
Kaci nge muli mwanakuunda, kaha kuunda cenu nacitwamanga hali ikiye. Oloze kaci nge pimbi, kaha nacikahiluka ceka kuli enu vavene.
Katwamenunga muzuvo yize vene nakulya nakunwa vize navakamihana, mwomwo muka-kuzata atela kutambula fweto yenyi. Kanda mukanungwojoka kumazuvo eka naekako.
Mwose mwimbo namukengila kaha navakamitavila, ijivenu kulyanga vize navakatumbika kumeso enu.
Vaka-kuviza valimo kavahindulenunga, kavambulilenunga ngwenu, Wangana waKalunga uneza lyehi kwakamwihi nayenu.
Oloze mwose mwimbo namukengila kaha navakakana kumitavila, kalovokenu muye mujijila jalyo, mukavambulile ngwenu,
 Cipwe lukungu lwahembo lyenu elu lunatukakacila kumahinji etu natulitotomonalwo cipwenga unjiho kuli enu, oloze tacikizenu ngwenu, wangana waKalunga uneza kwakamwihi.
Nangumilweza ngwami, Halikumbi lize vihuli vyavaka-Sotome navikakuminamo, vize vyavakalimbo lize navikalitulaho.
Ove Kolajine, mama lelo hali ove! Ove Mbetesaita, mama lelo hali ove! Mwomwo vilinga vyangolo vize vanalingila lyehi muli enu, kaci vavilingilile kuTule nakuXitone, kaci valumuka lyehi mwaka nakuvwala vikelei nakutwama muuto.
Oloze halikumbi lyakupayisa vatu Vihuli vyavaka-Tule navaka-Xitone navikakuminamo, vyayenu navikalitulaho.
Nayove nawa, ove Kapelenau, navakakuzezula mbwe namwilu numba? Navakakuxikumwisa mbwe nakuHetese.
 Ou mwamivwililenu ali nakungwivwililAmi, kahou mwamileununenu ali nakunguleununAmi, kahou mwanguleununAmi ali nakumuleununa Uze angutumine.
Kaha vaze makumi atanu naavali vahilukile nakuwahilila, vamwambile ngwavo, Ove Mwata, cipwe vandemone veji kwononokanga kuli etu halijina lyove.
Oloze avambile ngwenyi, Ngwamumwene Satana kuholoka mwilu nge muveso.
Ivwenu, ngunamihane ngolo jakulyata manoka natuvwanda, nakuhonesa ngolo jamuka-kole josena, kaha kakwexi cuma cimwe nacikamikolesako cipwe cacindende.
Cipwe ngoco, kanda mukawahilila ngwenu, Vaxipilitu veji kwononokanga kuli etuko, oloze wahililenunga ngwenu, Majinetu vawasoneka lyehi mwilu.
Halwola luze vene Yesu alisambile muli Xipilitu wajila, ambile ngwenyi, Ove Tata, Mwenyalilunamavu, ngunakusakwila, mwomwo vyumevi wavaswekavyo vakamangana navaka-kunangakana, unavisolwela kuli vakemba. Mwomwo vene, Ove Tata, mwomwo mukiko mwawahila kumeso ove.
 Vyuma vyosena vananguhanevyo kuli Tata, kaha naumwe pimbi atacikizomu apwa MwanaKalunga, kuvanga Ise kaha, nomu apwa Ise nawa, kuvanga Mwanenyi kaha, nawexowo nawa navazanga kumusolwelayo kuli Mwanenyi.
 Kaha hakwalumuka kuli tumbaji twenyi ahanjikilile kupenge muxi ngwenyi, Anatokwa meso ali nakumona vyuma muli nakumonenu.
Mwomwo nangumilweza ngwami, Kwapwile vapolofweto navamyangana vavavulu vasakile ngwavo, vamone vyumevi muli nakumonenu, oloze kavavimweneko, vasakile ngwavo, vevwe vyumevi muli nakwivwenu, oloze kavavivwileko.
 Jino kumana, kwemanyine muka-jiximbi nakumweseka ngwenyi, Ove muka-kunangula, nangulinga muka mangana ngukaswane kuyoya cahaya myaka yosena?
Amwihwile ngwenyi, Kujiximbi vasoneka ngwavo ika? Unatange ngacilihi?
Kaha ikiye amukumbulwile ngwenyi, Ngwavo, Muzangenga Yehova Kalunga kove namucima wove wosena namwono wove wosena nangolo jove josena namanganove osena, kaha ngwavo, Zanganga mukwenu nganomu walizangilove lyavene.
Amwambile ngwenyi, Unakumbulula mwakwoloka. Linganga ngoco, kaha naukayoya.
Oloze ikiye asakile ngwenyi, alisambise, xikaho amwihwile Yesu ngwenyi, Kaha iyaze ou napu mukwetu?
Yesu amukumbulwile ngwenyi, Kwapwile mutu apwile nakufuma kuYelusalema nakuxikumuka kuYeliko. Kaha alitulukilile navihwanga, vakivo vamuzulile mahinenyi, vamuvetavetele, vafumineko nakumuseza nge mufu kaha.
Jino kwejile kapilixitu nakuxikumuka mujila yize, kaha hakumumona amukondolwele kutenga.
Ngacize nawa nakaLevi nawa, hakuheta kuze, hakumumona amukondolwele kutenga.
Oloze kwejile kaSamaliya hakutambuka mujila yenyi, ahetele kuze apwile uze mutu, kaha hakumumona amwivwilile keke,
apandamine kuli ikiye, akaxile mahina havito vyenyi, ahingunwinyineho maji navinyo, amunyinyixile hakanyama kenyi, amutwalile kuzuvo yavangeji nakumulama.
Hakuca alowele jindenali jivali, ajihanyine kuli mwenyazuvo, kaha amwambile ngwenyi, Mulame kanawa, kaha jexojo jikwavo nauhanyinaho, omu nangukakinduluka ami nangukakuxixixilamo ceka.
Kuli vaze vatatu, ove ngwove, iyaze ou apwile mukwavo wayauze alitulukilile navihwanga?
Ikive amwambile ngwenyi, Uze amutetelele. Yesu amwambile ngwe­ nyi, Yako ukalingenga ngoco nayove nawa.
Jino vakivo hakuya, engilile mwimbo limwe, mwapwile pwevo, lijina lyenyi apwile ikiye Malita, amwitavilile muzuvo yenyi.
Apwile nasongo yenyi wapwevo, vavulukilenga lijina lyenyi ngwavo, Maliya, ikiye atwamine kutungi yaMwata nakwivwilila mazu enyi.
Oloze Malita apwile nakuzakama nakuzazata milimo yayivulu, kaha ayile kuli Ikiye amwambile ngwenyi, Ove Mwata, kawacihakile kumucima woveko tahi, omu nangusuvila songo yami nguzatenga uka wami? Xikaho mulweze ngwove, angukwaciseko.
Oloze Mwata amukumbulwile ngwenyi, Ove Malita, ove Malita, uli nakulizakamina nakuliyanjisa navyuma vyavivulu.
 Cuma cimwe kaha cinatela kulinga. Mwomwo Maliya nasakula cazano kana camwenemwene, cikiko kavexi kumutambulacoko.
Kaha casolokele, omu apwile kumwe nakulomba, hakumanyisa, kambaji kenyi umwe amwambile ngwenyi, Ove Mwata, acitunangule kulomba nganomu anangwile Yowano nawa tumbaji twenyi.
Avambile ngwenyi, Omu namulomba, hanjikenu ngwenu, Ove Setu, vajilile lijina lyove. Wangana wove wize.
Kulya cetu cahakumbi hakumbi tuhanengaco hakumbi hakumbi.
 Milonga yetu yaxili tukonekeleyo, mwomwo nayetu vavene nawa tweji kukonekelanga wose ali namukuli kuli etu. Kaha kanda ututwala mwakutwesekako.
Avambile nawa ngwenyi, Muli enu muli iya ali nasepa lyenyi, kaha mwaya kuli ikiye mukaci kaufuku nakumwamba ngwenyi, Ove sepa lyami, ngulevaneko jimbolo jitatu.
Mwomwo kuli ami kuneza sepa lyami ali nakutambuka mujila yenyi, kaha kangwexi nakulya cakumuzumbulako.
Kaha uze ali muzuvo himwamukumbulula ngwenyi, Kanda unguyanjisako, kucikolo vanasokoko lyehi, kaha tunasavala lyehi navana vami hakahela, kangwexi kuhasa kuhinduka nakukuhanajoko.
Nangumilweza ngwami, cipwe mwakana kuhinduka nakumuhanyinajo hausepa, oloze haluzaminyina lwenyi hakiko vene mwahindukila nakumuhana jexojo nasake.
KahAmi nangumilweza ngwami, Lombenunga, kaha navakamihana, Sakasakenunga, kaha namukawana, ngongomwezenunga, kaha navakamisokolwelako.
Mwomwo woseji kulombanga mwatambula, kahou eji kusakasakanga mwawana, kahou eji kungongomwezanga navakamusokolwelako.
Muli enu muli iya ali navana, nge mwanenyi mwamulomba mbolo, kaha ikiye himwamuhana lilolwa? Mokomoko nge mwalomba ixi, kaha himwamuhana linoka, kexi ixiko?
Mokomoko nge mwalomba lisanga, kaha himwamuhana kavwanda?
Xikaho nge enu, cipwe muvapi, oloze munatacikiza mwakuhanyina mawana amwenemwene kuli vana venu, kaha Senu wamwilu mwahambakana cikuma nyi, kuhana Xipilitu wajila kuli ava veji kumulombangayo?
Kaha apwile nakulovola ndemone apwile waumama. Kaha casolokele, omu alingile uze ndemone hanalovoka lyehi, uze kamama ahanjikile, kaha mayongomena alikomokelele.
Oloze vakwavo vamwe valyambile ngwavo, Eji kuvalovolanga vandemone muli mwangana wavandemone Mbelezembule.
Veka nawa vamwesekele, vasakile ngwavo, avalweze cinjikizo cakufuma mwilu.
Oloze Ikiye atacikijile vixinganyeka vyavo, avambile ngwenyi, Wose wangana wakulihandununa navakaulingisa kupwa wahwilici, kaha zuvo yakulihandununa nayikanonga.
Kaci nge naivene Satana nawa nalihandununa, kaha wangana wenyi nawimana ngacilihi? mwomwo namwamba ngwenu, ngweji kuvalovolanga vandemone muli Mbelezembule.
Oloze kaci nge Ami ngweji kuvalovolanga vandemone muli Mbelezembule, kaha vana venu veji kuvalovolanga muliya? Xikaho vakivo navapwa vaka-kumipayisa.
Oloze nge Ami ngweji kuvalovolanga vandemone namunwe waKalunga, kaha wangana waKalunga unamiwane vene.
Cindume ukweci vyuma vyajita vyosena, omu mwalama zuvo yenyi, vikumba vyenyi navikongamanga.
Oloze cosena nakwiza mutu weka wakumuhambakana ngolo nakumuhasa, mwamunyanga vyuma vyenyi vyajita afwelela, kaha vize vyenyi vyakupukula mwavipangila.
 Ou nakane kupwa kuli Ami ali nayAmi nakole, kahou nakane kukungulwila nayAmi hamwe ali nakumwanga.
Xipilitu wamupi hakulovoka muli mutu, mwatambatamba muze mwazeneka meya nakutonda kwakunokela. Kaha hakuhona kuwanako, himwalyamba ngwenyi, Nangukinduluka ceka muzuvo yami ngwalovokanga.
Hakwiza mwawana mwakukomba mwakwala.
Kaha himwaya nakulisakila vaxipilitu veka vatanu navavali vakumuhambakana ikiye kupihya, kaha hinavengilamo nakutwamangamo. Kahomu mwayou mutu mwakukuminyina hinamupihya kuhambakana mwenyi mwakulivanga.
Kaha casolokele, omu apwile nakuhanjika mazu awa, kuliyongomena kwapwile pwevo atambakanyine nakumwamba ngwenyi, Lyatokwa lijimo lize lyakwimicile, namavele aze wamwine.
Oloze Ikiye amwambile ngwenyi, Nduma, vatokwa xinava veji kwivwililanga mazu aKalunga nakuwalamanga.
Omu apwile mayongomena nakulihomena kuli Ikiye aputukile kuvamba ngwenyi, Vaka-tanga yino vapwa vaka-tanga yayipi. Veji kusakanga cinjikizo, oloze kavexi kukavalweza cinjikizo cekako, xinoco cinjikizo kana caYona kaha.
Mwomwo nge muze apwile Yona cinjikizo kuli vaka-Nyineve, mukiko nawa mumwakapwa Mwanamutu cinjikizo kuli vaka-tanga yino.
Halikumbi lyakusopesa vatu uze mwangana wapwevo wakusulo mwakakatuka namalunga vaka-tanga yino hamwe nakuvapayisa, mwomwo ikiye afumine kujisongo jamafuci, ejile nakwivwilila mangana aSolomone. Kaha talenu, hano hali Ou amuhambakana Solomone.
Halikumbi lyakusopesa vatu vaze malunga vakuNyineve navakemana navaka-tanga yino hamwe nakuvapayisa, mwomwo vakivo vapihililile nakwalumuka hakwambulula caYona. Kaha talenu, hano hali Ou amuhambakana Yona.
 Kakwexi mutu umwe mwawika linongo nakulihaka muzuvo yamuxiko, cipwe kulifwikila mumbango, oloze mwalihaka halitanda lyalyo, mangana vaze navengila muzuvo vamone kumunyika calyo.
Linongo lyamujimba wove likiko vene liso lyove. Omu linatale liso lyove mumwe kaha, mumujimba wove wosena namupwa kumunyika lika. Oloze nge linapihi, mujimba wove wosena naupwa milima.
Xikaho talanga kanawa kucina kumunyika cili muli ove nacipwa milima.
Xikaho, kaci nge mumujimba wove wosena muli kumunyika lika cakuzeneka milima cipwe mumwe, kaha mwosena namupwa kumunyika lika nge omu nakumunyika kanawa linongo nakukumunyikila.
Jino omu apwile nakuhanjika, kwejile kaFwaliseu nakumusaka ngwenyi, aye akalye nenyi. Kahengilile asendavalile kumesa.
Uze kaFwaliseu hakucimona, alikomokelele mwomwo Yesu kavangilile kusana numba alyengako.
Kaha Mwata amwambile ngwenyi, Jino enu vaFwaliseu mweji kutomesanga kusali yalupasa nacenga, oloze mujitulo jenu munazale nalulami nakuhuka.
 Enu mwahulama! Ou atengele kusali katengele nawa mutuloko numba?
Oloze hanenu mawana avyuma vize vili mutulo, kaha talenu, vyuma vyosena navitoma kuli enu.
 Oloze mama lelo hali enu, enu vaFwaliseu! Mwomwo mweji kuhanangevi vyakusokesa mumakumi vyalwenyi navyapenganone navyavisakwola vyosena, oloze ciyulo nazangi yaKalunga mweji kuvizombokanga. Oloze kaci evi munavilingi, navize nawa kaci kamwavisezeleko.
Mama lelo hali enu, enu vaFwaliseu! Mwomwo mweji kuzanganga Vitwamo vyaulemu mujisunangonga, nakumimenejeka kuvilanjilo.
 Mama lelo hali enu! Mwomwo munapu nge muvimbumbe vinahono kulumbunuka, vatu hakuhitaho navahona kucitacikiza.
Jino kuli vaka-jiximbi umwe amukumbulwile ngwenyi, Ove mukakunangula, ove hakuhanjika ngoco uli nakutusawila kumwe nayetu nawa.
Ikiye ambile ngwenyi, Mama lelo nahali enu vaka-jiximbi nawa! Mwomwo mweji kuvafwikanga vatu viteli cacikalu kuvimbata, oloze enu vavene kamwexi kunangika cipwe munwe umwe kuviteli kanako.
 Mama lelo hali enu! Mwomwo mweji kutunganga vimbumbe vyavapolofweto, kaha vakakuluka jenu vakivo vavajihile.
Ngoco munapu muvinjiho, munalikundwiza navakakuluka jenu kuvilinga vyavo. Mwomwo vakivo vavajihile, kahenu mweji kutunganga vimbumbe vyavo.
Xikaho namangana aKalunga nawa ambile ngwawo, Nangukavatumina vapolofweto navaposetolo. Vamwe navakavajihajiha nakuvayanjisa,
mangana manyinga avapolofweto vosenawa vanamwange kufumisa kukwala cihela camavu vakavehulewo vaka-tanga yino,
kufumisa kumanyinga aAvele nakuheta kumanyinga aZekaliya, uze anongelele mukaci kalijiko lyakulumbila nazuvo yajila. Mwomwo vene nangumilweza ngwami, osena navakavehulawo vaka-tanga yino.
 Mama lelo hali enu vaka-jiximbi! Mwomwo sapi yacinyingi munayifumisako. Enu vavene kamwengililemoko, kaha nawa vaze vapwile nakwingilamo mwavakanyixile.
Omu alingile hanalovoka lyehi kuze, vaka-kusoneka navaFwaliseu vaputukile kumuxinjila cikuma nakumusowangiza ngwavo, avuluke vyavivulu,
 nakumuleleveka mangana ngwavo, vawanyineho kanyinyilo hamazu enyi amukanwa kenyi.
Hamakumbi aze, haze valihomenene vaze vatu makombakaji amavulu hamwe ngoco nakulilyatalyata, aputukile kuvamba tumbaji twenyi hakulivanga ngwenyi, Lilamenunga kucimbalwila cavaFwaliseu, cikiko vene kulyonga.
Oloze kakwexi cuma cakufwika cimwe navakahona kufwikununako, cipwe cuma cakuvumbama cimwe navakahona kutacikiza.
Xikaho, vyexovyo munambe mumilima nayikevwakana musana weye, kahoco munahanjikila mulitwitwi muzuvo yakusongo navakacivilika helu lyamazuvo.
Nangumilwezenu masepa jami ngwami, Kanda mukavevwa woma vaze veji kujihanga mujimba oloze hakukumisa numba vahone cuma ceka navahasa kulingako.
Oloze nangumihuhumuna nakumilwezOu namwivwa woma. Mwivwenu womOu, Ikiye, cose najihi lyehi mutu, ali nangolo jakumumbila muNgehena. Mwomwo vene, nangumilweza ngwami, Mwivwenu woma Ikiye.
Tujilili vatanu vanahase kuvalanda najipene jivali nyi? Oloze kuli Kalunga kavavulyama minavo naumweko.
Oloze cipwe jikambu jakumitwe yenu vajilava lyehi josena ma. Kanda mwivwanga womako, enu mwalema kuhambakana tujilili vavavulu.
Kaha nangumilweza ngwami, Wexowo mwangwitavila kumeso avatu, naMwanamutu nawa mwakamwitavila ikiye nawa kumeso avangelo jaKalunga.
Oloze ou mwanguhamikila kumeso avatu navakamuhamikila ikiye nawa kumeso avangelo jaKalunga.
 Wexowo mwakahanjika lizu lyakumufulilila Mwanamutu navakamukonekelalyo. Oloze ou mwamusaula Xipilitu wajila kavexi kukamukonekelacoko.
 Cose navakamitwala kumeso avaka-jisunangonga, nakumeso avaka-kuyula, nakumeso avakulwane, kanda mukazakama mwakukumbulwilako, cipwe mwakuhanjikilako.
Mwomwo halwola luze vene Xipilitu wajila mwakaminangula muze mwatela kuli enu kuhanjika, xikaho.
Kaha kuliyongomena mutu umwe amwambile ngwenyi, Ove mukakunangula, mulweze ndumbwami tukalipangile uswana.
Oloze Yesu amwihwile ngwenyi, Ove lunga, iyaze nangulingisa kupwa ngumuka-kusopesa cipwe ngumukakupangila muli enu?
Kaha avambile ngwenyi, Nyingililenunga, lilamenunga kulwiso lwosena, mwomwo kuyoya camutu kacafuma kukuvula cavyuma ahetako.
Kaha avatetele ciximo ngwenyi, Mawande amutu umwe muka-luheto emine cikuma.
Kaha alihwile mumucima wenyi ngwenyi, Nangulinga muka? Mwomwo kangwexi namwakusweka jimbuto jamiko.
Alyambile ngwenyi, Munangulinga ngana. Nangusanda visete vyami, nangutunga vyeka vyavinene, mukiko vene nangusweka kulya cami cosena navikumba vyami.
Kaha nangwamba mwono wami ngwami, Ove mwono wami, uli navikumba vyavivulu unaliswekela vyakutwala kumyaka yayivulu. Ijiva kuhwimanga jino, ulyenga, unwenga, usehelelenga.
Oloze Kalunga amwambile ngwenyi, Ove wahulama! ufuku uno vene nangusanyika mwono wove, kaha vyuma kanovyo unalilongesela lyehi navikapwa vyeya?
Mukiko vene mwanapu mutu mwalilunjikila ivene luheto, oloze nasuvala kuli Kalunga.
Kahambile kuli tumbaji twenyi ngwenyi, Xikaho nangumilweza ngwami, Kanda muzakamina myono yenuko ngwenu, Natulya ika? cipwe kuzakamina mijimba yenu ngwenu, Natuvwala ika?
Mwomwo mwono ukiko walema kuhambakana kulya, kaha mujimba walema kuhambakana vyakuvwala.
 Xinganyekenu makololo, mwomwo kavexi kukuvako, kavexi kwahako, kavexi navisete namazuvo avikumbako, oloze Kalunga eji kuvalisanga. Enu mwalema cikuma kuvahambakana tujila.
Muli enu muli iyaze hakulizakamina mwahasa kulihakila kuvite yimwe kucivuvu cenyi?
Xikaho kaci nge mwahona kulingoco cacindende, ikaze mweji kuzakaminanga vyuma vyeka?
Xinganyekenu jitemo omu jeji kukulanga, kajexi kuzazatako, kajexi kuhosako, oloze nangumilweza ngwami, Cipwe Solomone naupahu wenyi wosena kavwalile kuvwala cimwe cakulita natemo yimweko.
Xikaho kaci nge Kalunga eji kuvwikanga mwila wamuvipapa ngoco, ou naupwako lelo kaha, hamene hinavaumbila mujiko, kaha kexi kuhambakana cikuma kumivwikenuko numba? enu vakakufwelela cacindende.
Enu kanda mukasakasaka ngwenu, Natulya ika? ngwenu, Natunwa ika? Kaha nawa, kanda mukatwama namucima wakukakasanako.
Mwomwo vyuma vyosenevi vakamafuci ahano hamavu veji kuvisakasakanga, oloze Senu wamwilu natacikizomu mwasaka vyuma vyosenevi.
Oloze sakenunga wangana wenyi, kaha vyosenevi navakamihakilavyo.
Enu utanga wamikoko waundende, kanda mwivwanga womako, mwomwo wangana Senu namono kuwaha kumihanawo, xikaho.
 Lanjisenu vikumba vyenu, vipangilenu kuli vaka-kuhutwa. Litongelenu tungonga twakuzeneka kuseka. Lilunjikilenu luheto lwakuzeneka kuhwa mwilu, muze mwahona mwiji kupandama, cipwe katutu kwenyeka.
Mwomwo kuze kuli luheto lwenu, kwakuze vene nakupwanga namicima yenu nawa.
 Pwenunga mwalijicika lyehi mihya mujimbunda jenu, namanongo enu akuwika lyehi,
 kahenu vavene pwenunga nge vatu veji kumutalililanga kaka yavo, omu mwakinduluka hakufuma kucifupawenga, mangana ikiye hakwiza nakungongomweza vakanguhwe nakumusokolwelako.
Vanatokwa vandungo vaze hakwiza kaka yavo mwawana vanatono. Camwenemwene nangumilweza ngwami, mwakalijicika muhya mumbunda yenyi nakuvatwamisa kumesa, mwakapandama nakuvazacila.
Kaha kaci nge mweza hacilo camucivali, cipwe hacilo camucitatu, nakuvawana ngoco, vandungo kana vanatokwa.
 Oloze tacikizenu, mwenyazuvo kaci atacikijile halwololwo mweza mwiji, kaci atonene, kaci kasezele tuhu zuvo yenyi vayituve tuhu nakwingilamoko.
Nayenu nawa pwenunga mwalizanga lyehi, mwomwo halwola munazenekenu kuhaka kumicima, lukiko vene mwakeza Mwanamutu.
Kaha Petulu amwihwile ngwenyi, Ove Mwata, ciximo cino unaciteletu kaha tahi? nyi navatu vosena nawa?
 Mwata ambile ngwenyi, Iyaze napu uze kaselwa wakuxixika wakuzangama, ou navahana kuli kaka yenyi kumulamina vakuzuvo yenyi, mangana ngwenyi, avahanahanenga kulya cavo halwola lwakuvahana?
Natokwa ndungo uze hakwiza kaka yenyi mwawana ali nakulinga ngoco.
Mwamucano vene nangumilweza ngwami, Mwakamulingisa kupwa muka-kumulamina vyuma vyenyi vyosena.
Oloze kaci nge uze ndungo mwalyamba mumucima wenyi ngwenyi, Kaka yami acili nakuximbula, kexi kwiza waxiko, kaha himvaputuka kuvaveta vandungo vakwavo vamalunga navava vamapwevo, nakulya nakunwa nakupenda,
kaka yayauze ndungo mwakeza halikumbi nazeneka kumutalilila, halwola nazeneka kutacikiza, kaha mwakamwipula vikote, mwakamutongwela kwenyi navaze vakukana kuxixika kumwe.
Kaha ndungo uze atacikijile mwaya mucima wakaka yenyi, oloze akanyine kulizanga, akanyine kulinga mwaya mucima wenyi, navakamuveta nakulovola mikiki yayivulu.
Oloze ou ahonene kutacikiza, ou alingile vyuma vyatela kumuvetela, navakamuveta nakulovola mikiki yayindende kaha. Kaha wexowo vanahane vyavivulu, kuli ikiye navakasakako vyavivulu, kahou vanasela vyavivulu, navakamw ihula vyavivulu.
Ngwejile nakumbila kakahya hamavu, kaha kaci nge kanaputuka lyehi nangusaka ika nawa?
Oloze ngukweci kumbapacisa navakangumbapacisa, kaha mucima wami oco kulemuwa palanga nomu navacimanyisa!
Munaxinganyeka ngwenu, nguneza nakuneha kuunda hano hamavu tahi? Nangumilweza ngwami, Nduma, oloze xina kuhandununa vatu.
Mwomwo kufumisa kulelo muzuvo yimwe namupwanga vatu vatanu vanalihandununa, vatatu vanakindukila vavali, vavali vanakindukila vatatu.
Navalihandununa, ise mwakindukila mwanenyi walunga, mwana walunga mwakindukila ise, pwevo mwakindukila mwanenyi wapwevo, mwana wapwevo mwakindukila naye, nayewenu yamutu mwakindukila nayewenu, nayewenu mwakindukila nayewenu.
Ambile nawa kuliyongomena ngwenyi, Enu hakumona livwi nalifuma kumuyakumbi, linwomu vene namulyamba ngwenu, Vula nayinoka. Kaha ngoco vene munacisoloka.
Kaha nawa, omu nakuhuhwa peho yakumutamba wasulo, hinamulyamba ngwenu, nakwiza kaza yanonga, kaha hinayiza vene.
Enu vaka-kulyonga! Munatacikiza kwesekevi vyahamavu nevi vyahelu, oloze ngacilihi munahono kweseka myaka yino?
Kaha ikaze munazenekelenu vavene kulyanukila mwakwoloka?
Mwomwo ximbu uli nakuya kuli muka-kuyula namukwenu munalivulumuna nenyi, ximbu mucili mujila, eseka cikuma kwivwasana nenyi, kucina pamo mweza kulinga mwakutwala kuli muka-kuyula, kaha muka-kuyula himwakuhana kuli liswalale, kaha liswalale himwakuhaka muzuvo yaufunge.
Nangukulweza ngwami, Kawexi kwiza kukalovokamo waxiko, kuvanga unamane kukuka pene yakukumisa mulonga.
Jino hamakumbi aze kwapwile vatu vamwe vamulwezele cihande cavaka-Ngalileya vaze afutwile Pilatu manyingavo nawawa avimuna javo vakuvatula.
Yesu avakumbulwile ngwenyi, Enu munaxinganyeka ngwenu, vaze vaka-Ngalileya vapwile vaka-xili kuhambakana vaka-Ngalileya vakwavo vosena tahi, hakuyanda ngacize?
Nangumilweza ngwami, Nduma, oloze kuvanga namupihilila nakwalumuka, mokomoko nayenu muvosena nawa namukanonga ngacize.
Cipwe vaze likumi navatanu nava­ tatu, vaze kaxiukilile kapoxi kakuXilowame nakuvajiha, munaxinganyeka ngwenu, vakivo vapwile vaka-milonga yakuhambakana vakwavo vosenava vatwama kuYelusalema tahi?
Nangumilweza ngwami, Nduma, oloze kuvanga namupihilila nakwalumuka, mokomoko nayenu muvosena nawa namukanonga ngacize.
 Atele nawa ciximo cino ngwenyi, Kwapwile mutu apwile namukuyu wakutumba kuwande wenyi wamivinyo. Kaha ayile nakusakako mihako, oloze kayiwanyinekoko.
Kahambile kuli muka-kulama mivinyo ngwenyi, Tala, ngunezanga myakeyi yitatu nakusaka mihako kumukuyu uno, nakuyiwana nduma. Upakule, ikaze nauzezekela tuhu namavu nawa?
Ikiye amukumbulwile ngwenyi, Ove mwata, ijiva kuuseza nauno mwaka nawa, nomu nangucipululako nakuhakako wilo.
Kaha nge kulutwe naukema mihako, camwaza, oloze kaci nge pimbi, kaha naukaupakula.
Hasambata apwile nakunangula vatu musunangonga yimwe.
Kaha kumana, mwapwile pwevo apwilenga myaka likumi nayitanu nayitatu naxipilitu wakuneha utonji. Apwilenga wakuzembama cikuma, kahaxile kwoloka cipwe cacindendeko.
Yesu hakumumona amusanyikile, amwambile ngwenyi, Ove pwevo, vanakukasununa kuutonji wove.
Amunangikile mavoko enyi, kaha linwomu vene hanoloka lyehi, himwamutohwesa Kalunga.
Oloze mukulwane wasunangonga, hakwivwa kupihya cikuma mwomwo Yesu nahindula mutu hasambata, ahanjikile nakwamba lize lizavu ngwenyi, Kuli makumbi atanu nalimwe atela vatu kuzatanga milimo. Xikaho twayenunga hamakumbi aze vamihindule, kexi halikumbi lyasambatako.
Oloze Mwata amukumbulwile ngwenyi, Enu vaka-kulyonga! enu muvosena mutu himutu kexi kukasununa ngombe yenyi cipwe cimbulu cenyi nakumutwala kumeya hasambatako numba?
Numbanyi uno pwevo, ikiye mwanaApalahama, ou vakaxile kuli Satana munahici lyehi myakeyi likumi nayitanu nayitatu, katelele kumukasununeyi kuli kana halikumbi lyasambatako numba?
Omu ahanjikile ngoco, vosena vaze Vamwimanyinyine nakole vevwile sonyi, kaha lize lizavu lyavatu vosena vawahililile havyuma vyaupahu vyosena vize alingile.
Xikaho ambile ngwenyi, Wangana waKalunga unafwane nge ika? nanguufwanyisa naka?
Unafwane nge mbuto yamusetale, yize vanonele kuli mutu nakutumba mumilemba yenyi, kaha yakulile nakupwa mutondo, kaha tujila vahelu vatwamine kumitango yawo.
Ambile ceka nawa ngwenyi, Wangana waKalunga nanguufwanyisa naka?
Unafwane nge cimbalwila, cize Vanonele kuli pwevo nakucinga muvyesekelo vyaunga vitatu, palanga nomu wafutunukile wosena.
Kaha ayile kwenyi ahicile mumembo amanene nawawa amandende nakunangula vatu, nakutwala kuYelusalema.
Jino kwapwile mutu amwihwile ngwenyi, Ove Mwata, ava navalwila navapwa vavandende kaha tahi? Ikiye avambile ngwenyi,
 Kilikitenunga kwingilila kucikolo cacindende, mwomwo nangumilweza ngwami, vavavulu navakasaka kwingilamo, oloze kavexi kukahasako.
 Cose nakatuka lyehi Mwenya­ zuvo nakusoka kucikolo, kahenu hinamuputuka kwimana kuweluka nakungongomweza kucikolo nakwamba ngwenu, Ove Mwata, acitusokolweleko mwane! kaha Ikiye mwamikumbulula ngwenyi, Camitacikijileko oku munafumu.
Haze vene hinamukaputuka kumwamba ngwenu, Twalilenga, twanwinenga kumeso ove, kaha watunangwile kumeluketu.
Oloze mwakamyamba ngwenyi, Ngunamilweze lyehi ngwami, Catacikijileko oku munafumu, ngwenyi, Fumenu kuli Ami, enu vaka-kuzata mwakuhenga muvosena.
Omu namukamona Apalahama naIsaka naYakova navapolofweto vosena muwangana waKalunga, kahenu navakamimbila kuweluka, kwakuze vene kunamukapwanga nakulila nakulingenjunga kumazo.
Navakafuma kumusamuko nakumulauko nakunote nakusulo nakusendavala kumesa muwangana waKalunga.
 Kaha tala, kuvali jino vakakukuminyina navakalivanga, kaha kuvali jino vaka-kulivanga navakakuminyina.
Halwola luze vene kwejile vaFwaliseu vamwe nakumwamba ngwavo, Kuno fumako, yako kweka, mwomwo Helote nasake ngwenyi, akujihe, xikaho.
Avambile ngwenyi, Yenu mukamwambulile uze mumbwe ngwenu, Tala, nangulovola vandemone nanguhindula vaka-misongo nalelo nahamene, kaheli lyamucitatu numba hinangukupuka mwosena.
Oloze kuvanga ngutwale mujila yami nalelo nahamene nahameneauze, mwomwo kacahasa kapolofweto kunongela kwekako, xina kuYelusalema kaha.
Ove Yelusalema! Ove Yelusalema! ove weji kuvajihanga vapolofweto nakuvasa malolwa vaze vanatumu kuli ove! Omwo ngwasakile, okuvulamo, kuvakungulula vana vove nganomu eji kukungulwilanga kasumbi vana venyi mumavavenyi, oloze kamwasakileko!
Talenu, zuvo yenu vanamiselayo yamokomoko. Mwomwo nangumilweza ngwami, Kamwexi kukangumona cekako, kuvangomu namukamba ngwenu, VamukisulengOu mweza mulijina lyaYehova!
Kaha casolokele, Ikiye hakwingila muzuvo yamukulwane wavaFwaliseu umwe nakulya hasambata, vapwile nakumulama cikuma nameso.
Kaha kumana, kumeso enyi kwapwile mutu apwile namusongo wandondo.
Yesu ahanjikile nakuvehula vakajiximbi navaFwaliseu ngwenyi, Coloka kuhindula mutu hasambata tahi? nyi ciku?
Oloze vakivo valyungumikile kulu. Yesu akwacile hali uze mukamusongo, amuhindwile amwecele.
 Kaha avehwile ngwenyi, Muli enu muli iya, ukweci cimbulu cenyi cipwe ngombe yenyi naholokela mulixima, kaha mwakana kumukokamo linwomu vene halikumbi lyasambata?
 Kavahaxile kumuhilwila ceka mazu kuvyumeviko.
Kaha avatetele ciximo vaze vasanyikile, hakumonomu navalisakwila tuhela twaulemu, avambile ngwenyi,
Cose navakusanyika kuli mutu kucifupawenga, kanda ukasendavala kukahela kaulemuko, kucina mweza kulinga pamo nasanyika mutu wakukuhambakanove ulemu,
kaha uze amisanyikanga nayove naikiye himweza nakukwamba ngwenyi, Katuka, mangana asendavalehou, woho hinauya nasonyi nakusendavala kuze kwamokomoko.
Oloze cose navakusanyika, yako usendavale, kuze kwamokomoko, mangana uze nakusanyika hakwiza akwambe ngwenyi, Ove sepa lyami, yako usendavale kuze kwaulemu, kaha hinaumona kukutohwesa kumeso avosena vaze munasendavala navo kumesa.
Mwomwo wose mwalilemesa ivene navakamwinyisa, kahou mwalinyisa ivene navakamulemesa.
Kaha amwambile uze nawa amusanyikile ngwenyi, Cose nautelekesa kulya camulungu, cipwe cacingoloxi, kanda ukasanyika masepa jove, cipwe vandumbwove, cipwe vausoko wove, cipwe vaka-luheto vaze walihata navoko, kucina naveza kulinga pamo navakivo nawa navakakusanyika ceka, nakukuxixixilamo.
Oloze cose nautelekesa ciwanyino cakulya, Sanyika vaka-kusuvala navitonji navaka-kumbilikita natupuputa.
Kaha naukatokwa, mwomwo kavexi navyuma vyakukuxixixilamo cekako, ngoco naukawana kukuxixixilamo ceka hakusanguka cavakakwoloka.
Kuli vaze vasendavalile nenyi kumesa umwe hakwivwa mazu awa amwambile ngwenyi, Atokwou mwakalya muwangana waKalunga!
 Oloze Yesu amwambile ngwenyi, Kwapwile mutu atelekesele kulya cacingoloxi cacivulu, asanyikile vatu vavavulu.
Kaha halwola lwakulya atumine ndungo yenyi akavambulile vaze asanyikile ngwenyi, Twayenu, mwomwo vyuma vyosena vanavilongesa lyehi.
Oloze vosena vaputukile namucima umwe kumulembelela ngwavo, valitwamine. Ou wakulivanga amwambile ngwenyi, Ngunalande wande, kaha catela kuli ami kuya nakuutala. Ngunasakwila mwane, vangwitavile ngulitwamine.
Weka amwambile ngwenyi, Ngunalande vangombe vajitoka jitanu, kaha hinanguya ngukaveseke. Ngunasakwila mwane, vangwitavile ngulitwamine.
Weka amwambile ngwenyi, Ngunambate pwevo, xikaho kangwexi kuhasa kwizako.
Kaha uze ndungo ayile, amwambulilile kaka yenyi vyumevi. Haze vene uze mwenyazuvo hakutenuka cikuma himwamwamba ndungo yenyi ngwenyi, Lovoka waxi uyenga mumeluka namujijila jahembo uvanehe vaka-kusuvala navitonji natupuputa navaka-kumbilikita muno.
Uze ndungo amwambile ngwenyi, Ove mwata, ngunalingi lyehi omu wambanga, oloze noholili tuhela twalambwe.
Kaha kaka yenyi amwambile uze ndungo ngwenyi, Lovoka, yako kumakuku nakuvipato ukaxinjile vatu vengile, mangana zuvo yami yizale.
Mwomwo nangumilweza ngwami, Kuli malunga vaze ngwasanyikanga kakwexi naumwe mwakamakila kukulya camiko.
Jino kwapwile mayongomena amanene ayile nenyi hamwe. Kahalumukile, avambile ngwenyi,
 Kaci nge mutu mweza kuli Ami, oloze kexi kuhunga ise nanaye napuwenyi navana venyi navandumbwenyi vamalunga navava vamapwevo, e, namwono wenyivene nawa, kexi kuhasa kupwa kambaji kamiko.
 Wose nawa mwakana kumbata kulusu yenyivene nakungukavangiza kexi kuhasa kupwa kambaji kamiko.
Mwomwo muli enu muli iya, hakusaka ngwenyi, atunge kapoxi, mwazeneka kuvangila kutwama nakulava fweto yakutungisa, amone numba nge ali najimbongo jakukamanyisa?
Kucina pamo cose nale lyehi cihela nakuhona kukamanyisa, kaha vosena vaze vanacimono hinavaputuka kumuhenda,
ngwavo, Ou mutu kana aputukile kutunga, oloze kahaxile kukamanyisako.
Mokomoko mwangana muka, hakuya nakulyasa jita namwangana mukwavo, mwazeneka kuvangila kutwama nakukwata punga, amone numba nge mwahasa namakomba­ kaji likumi kulwa nayauze mweza kuli ikiye namakombakaji makumi avali?
Mokomoko, ximbu acili uze lumwe, mwatuma valuwa jenyi nakwihula mwakusumina kupoko.
Ngoco nawa, wexowo muli enu mwakana kuseza vyuma vyenyi vyosena, kexi kuhasa kupwa kambaji kamiko.
Mungwa uyema, oloze kaci nge mungwa unasamuka lyehi, navakauyemesa ceka naka?
Kawatela kuuhaka kuwande cipwe kumulumba wawiloko. Vatu veji kuumbilanga tuhu. Ou ali namatwitwi akwivwa, evwilile.
Jino vaka-kukonga milambu vosena navaka-xili vapwile nakupandama kuli Ikiye mangana ngwavo, vamwivwilile.
Kaha vaFwaliseu navakakusoneka vapwile nakutatwoka ngwavo, Mutwou eji kwitavilanga vaka-xili nakulya navo hamwe.
Kaha avatetele ciximo cino ngwenyi,
Muli enu muli mutu muka ali namikoko jenyi likulukaji, kaha umwe hakujimbala, mwakana kuseza vaze makumi atanu naawana navatanu navawana mupambo, nakuya nakumutonda uze najimbate, nomu mwamuwana?
Kaha cose mwamuwana, mwamuveleka kuvifwiji vyenyi nakuwahilila.
Kaha hakuheta kumahyenyi himwavasanyika masepa jenyi navaze alihata navo vakunguluke, mwavamba ngwenyi, Wahililenu nayami, mwomwo ngunamuwane lyehi mukoko wami uze ajimbalanga.
Nangumilweza ngwami, Ngoco nawa mwilu namupwa kuwahilila hali muka-xili umwe mwapihilila nakwalumuka, kuhambakana kuwahilila cahali vatu makumi atanu naawana navatu vatanu navawana vaka-kwoloka vakuzeneka cuma cakusaka kwalumukila.
Mokomoko pwevo muka, ukweci jimbongo jenyi japalata likumi, kaci nge mwajimbalisa lumwe, mwakana kuwika linongo nakukomba muzuvo nakulutonda cikuma palanga nomu mwaluwana?
Kaha cose mwaluwana, mwavasanyika masepa jenyi navaze alihata navo vakunguluke, mwavamba ngwenyi, Wahililenu nayami, mwomwo ngunaluwane lyehi lumbongo lwami luze ngwajimbalisanga.
Nangumilweza ngwami, Ngoco nawa kumeso avangelo jaKalunga kuli kuwahilila hali muka-xili umwe mwapihilila nakwalumuka.
Kaha avambile ngwenyi, Kwapwile mutu apwile navana venyi vamalunga vavali.
Ou wakanyike ambile kuli ise ngwenyi, Ove tata, nguhane vikumba vyami vyauswana wami. Kaha avapangilile luheto lwenyi.
Omu mwahicile makumbi amandende, mwanenyi wakanyike akungulwile vyenyi vyosena, akatukile, ayile kulifuci lyeka kwakusuku, kuze amwangile vikumba vyenyi vyosena hakuhungukila muxili.
Omu alingile hanamanyisa lyehi vyosena, kulifuci lize kwaholokele zala yakalombolombo yayinene, kaha ikiye aputukile kukalikiza.
Ayile nakutwama kuli mwenyembo wakulifuci lize, uze amutumine kuyisokola vyenyi akafungenga vangulu.
Asakilenga ngwenyi, alyenga kuviyau vize valilenga vangulu, oloze kakwapwile mutu umwe amuhanyine cumako.
Oloze ikiye hakulyanuka alyambile ngwenyi, Vangamba jatata vakufweta vavavulu veji kulyanga nakwikuta nakucisezaho, kahami nguli nakufwa nazala kuno.
Nangukatuka, nanguya kuli tata, nangukamwamba ngwami, Ove tata, ngunavulumuna nakuli Kalunga nakumeso ove.
Kangwatela ceka kunguvuluka ngumwanoveko. Ngulingise tuhu ngupwenga nge ngungamba yove wakufweta.
Akatukile, ayile kuli ise. Oloze ximbu apwile acili kwakusuku, ise amumwene, amwivwilile keke, alahilileko, amukwacile mukapanga, amusweswenyele cikuma.
Mwanenyi amwambile ngwenyi, Ove tata, ngunavulumuna nakuli Kalunga nakumeso ove. Kangwatela ceka kunguvuluka ngumwanoveko.
Oloze ise ambile kuli vandungo jenyi ngwenyi, Lovolenu waxi lihina lyakukuluka lyakuhambakana kuwaha, muvwikenulyo, muhakenu kazeya kumunwe wenyi, namendelo kumahinji enyi,
nehenu uze mwanangombe wakununa, mujihenu, tulyenu, tuwahililenu!
Mwomwo uno mwanami napunga wakufwa, kaha nayoyo ceka, napunga wakujimbala, kaha ngunamuwane ceka, xikaho. Kaha vaputukile kuwahilila.
Jino mwanenyi wamukulwane apwile kuwande, kaha hakwiza nakupandama kuzuvo evwile vali nakwimba visaji nakukina.
Kaha asanyikile ngamba eze kuli ikiye, amwihwile ngwenyi, Ovyo vyema vika?
Ikiye amulwezele ngwenyi, Songo yove neza, kaha iso najihi uze mwanangombe wakununa, mwomwo namutambula ceka walambwe wangu, xikaho.
Kaha evwile matoto, akanyine kwingilamo. Ise alovokele, amulembelelele.
Oloze amukumbulwile ise ngwenyi, Myakeyi yayivulu ngunakuzacilanga nge ngundungo, kaha nawa kanda nguhombwanyise lyehi luximbi lwoveko cipwe lumwe, oloze kanda unguhane lyehi ami mwanapembe mangana nguwahilile namasepa jami.
Oloze hakwizou mwanove, ou nali lyehi luheto lwove natujila twenyi, unamujihilou mwanangombe wakununa.
Kaha ise amwambile ngwenyi, Ove mwanami, ove mutwatwamina nayami makumbi osena, kaha vyuma vyami vyosena vyapwa vyove.
Oloze cinatela kusehelela nakuwahilila, mwomwou songo yove napunga wakufwa, kaha nayoyo ceka, napunga wakujimbala, kaha lunamuwane ceka, xikaho.
Yesu ambile nawa kuli tumbaji twenyi ngwenyi, Kwapwile mutu muka-luheto apwile namuka-kumulamina vyuma vyenyi, kahou vamwambulwile kuli mwata wenyi ngwavo, Ali nakwenyeka vikumba vyove.
Amusanyikile, amwihwile ngwenyi, Ngacilihi evi ngunevu hali ove? Ngulumbunwine kanawa ulama wove, mwomwo kawexi kuhasa kupwa ceka umuka-kungulamina vyuma vyamiko.
Kaha uze muka-kulama vyuma vyambala alyambile mumucima wenyi ngwenyi, Nangulinga muka? Mwomwo mwata wami mwangufumisa kuulama. Ngolo jakulima kangwexi najoko. Kulombalomba ngwacivwa sonyi nawa.
Ngunanuka jino mwakulingila, mangana hakungufumisa kuulama vakangwitavile mumazuvo avo.
Kaha asanyikile vaka-mikuli yamwata wenyi veze kuli ikiye umwe naumwe, ambile kuli ou watete ngwenyi, Mukuli wove namwata wami waheta muka?
Ikiye amwambile ngwenyi, Wavyesekelo vyamaji likulukaji. Amwambile ngwenyi, Tambula mukanda wove, twama waxi, soneka makumi atanu.
Himwamba kuli weka ngwenyi, Ove nawa mukuli wove waheta muka? Ikiye amwambile ngwenyi, Wavyesekelo vyatiliku likulukaji. Himwamwamba ngwenyi, Tambula mukanda wove, Soneka makumi atanu naatatu.
Kaha mwata wenyi amwalixile uze muka-kulama vyuma vyenyi wakuhenga, mwomwo alingile mwakuzangama, xikaho. Mwomwo vana vamyaka yino vanazangama kucisemwa cavo vavene kuhambakana vana vamusana.
KahAmi nangumilweza ngwami, Likwacilenu masepa naluheto lwakuhenga, manganomu nalukahwa vakamitavile mumautwamo ahaya myaka yosena.
 Ou mwaxixikila hacuma cacindende cikuma mwaxixikila nahacuma cacinene nawa, kahou mwahengesela hacuma cacindende cikuma mwahengesela nahacuma cacinene nawa.
Xikaho kaci nge kamwaxixikile naluheto lwakuhengako, iyaze mwakamifwelela nakumisela luheto lwamucano?
Kaha kaci nge kamwaxixikile nacuma cambalako, oco cayenu iyaze mwakamihanaco?
 Kakwexi ngamba umwe mwahasa kuzacila vamyata jenyi vavaliko. Mokomoko mwahunga umwe nakuzanga mukwavo, mokomoko mwalipanjika naumwe nakulumbilisa mukwavo. Kamwexi kuhasa kumuzacilanga Kalunga naluheto hamweko.
Kaha vaFwaliseu, vapwile vakakuzata jimbongo, vevwile vyuma vyosenevi, kaha vamuhendele.
Avambile ngwenyi, Enu yenu vene muvaka-kulisambisenu vavene kumeso avatu, oloze Kalunga natacikiza micima yenu, mwomwoco vazezula helu muli vatu, kumeso aKalunga cinapu caunyengwe.
 Jiximbi namazu avapolofweto kuvyapwilenga mbwe nakuli Yowano. Kufumisa haze veji kwambululanga mujimbu wamwaza wawangana waKalunga, kaha mutu hi­ mutu mwacicimikilamo.
 Oloze lilu namavu kuhita cacaxi, oloze kamukila kasona yakuJiximbi kamwe kuhita cacikalu.
 Wose mwatumbika pwevo lye! nyi, himwambata weka, nalingi ujila. Kahou mwambata pwevo vanatumbika lyehi kuli lunga lyenyi, ikiye nalingi ujila. Muka-luheto naLazalu
Jino kwapwile mutu muka-luheto avwalilenga mahina acila nawawa alinyu lyamwaza, apwile nakusehelela hakumbi hakumbi nakutwama mwawangana.
Kaha kucikolo cenyi vatumbikilengako muka-kuhutwa, lijina lyenyi apwile ikiye Lazalu, ikiye mujimba wenyi wosena wapwile navilonda lika.
Asakilenga ngwenyi, alyenga wangululu waholokelenga kumesa yayauze muka-luheto. Kaha cipwe vatuwa vejilenga nakumulasa kuvilonda vyenyi.
Kaha casolokele, uze mukakuhutwa afwile, kaha Vangelo vamutwalile kutulo yaApalahama. Nauze muka-luheto nawa afwile, kaha vamufunjile.
Hakuyanda cikuma muHetese andwile meso enyi, amwene Apalahama kwakusuku naLazalu kutulo yenyi.
Kaha atambakanyine ngwenyi, Ove tata Apalahama, acinguteteleko mwane, mutume Lazalu, atupike songo yamunwe wenyi mumeya, angutucise halilimi lyami, mwomwo nguli nakumona makava mumilangi yino, xikaho.
Oloze Apalahama amwambile ngwenyi, Ove mwanami, anuka, vyuma vyove vyamwaza wavimwenenga omu wapwilenga ucili umutonyi, kaha ngoco nawa Lazalu amwenenga vyavipi. Oloze muno vanamuvendejeka jino, kahove uli nakumona makava.
Kaha nawa, mukaci kayetu nayenu vanahakemo wina waunene, manganava navasaka kuzauka nakuya musali oyo muli enu vahone, cipwe kufuma musali oyo nakuzauka nakwiza kuli etu.
Kaha amwambile ngwenyi, Xikaho jino ove tata, ngunasakwila ngwami, umutume kuzuvo yatata.
Mwomwo nguli navandumbwami vamalunga vatanu, mangana akavambulile unjiho wenyi kucina navakivo nawa navakengila muno muma mumalwa.
Oloze Apalahama himwamwamba ngwenyi, Vali namazu aMose nawawa avapolofweto, vawevwilile akiko.
Oloze amwambile ngwenyi, Nduma, ove tata Apalahama, oloze kaci umwe wakusanguka kuvafu mwaya kuli vakivo, kaci navakapihilila nakwalumuka.
Oloze amwambile ngwenyi, Kaci nge kavexi kwivwilila mazu aMose nawawa avapolofwetoko, kaha cipwe nakusanguka mutu kuvafu kaci nawa kavexi kukunyukako.
Yesu ambile kuli tumbaji twenyi ngwenyi, Kavexi kuhasa kulinga mwakuhonesa vimbunji kusolokako, oloze mama lelo hali ou mwavineha!
Cinawahe kuli ikiye kaci vanamukaxilila lilolwa lyakucekesa unga lyalinene muxingo, nakumumbila mukalungalwiji, oloze kulimbwisa umwe wakuli ava vavandende kacawaha kuli ikiyeko.
Lilamenunga. Kaci nge ndumbwove mwavulumuna mulonga, muhuhumune. Kaci nge mwapihilila nakwalumuka, mukonekele.
Kaha nge mwakuvulumuna katanu nakavali halikumbi lyolimwe, kaha himwalumuka ceka katanu nakavali kuli ove nakukwamba ngwenyi, Ngunapihilila, mukonekele.
 Kaha vaposetolo Vambile kuli Mwata ngwavo, Tutohwesele kufwelela cetu mwane.
Mwata avambile ngwenyi, Mwapwanga mukweci kufwelela cakweseka nge mbuto yamusetale yimwe, kaci namwamba kumusuhwa uno ngwenu, Vunyuka, litumbe mukalungalwiji, kaha kaci nawononoka kuli enu.
Oloze muli enu muli iya ali nandungo yenyi ali nakulima cipwe nakufunga mikoko, kaha cose nafumu kuwande nakwiza ceka hembo himwamwamba ngwenyi, Twaya waxi utwame kumesa?
Nyi kexi kumwamba ngwenyi, Ngutelekele kulya ngulyenga, lijicike muhya mumbunda, unguhane kulya palanga nomu nangumanyisa kulya nakunwa, kaha numbove ulyenga unwenga?
Mwamusakwilila uze ndungo numba, mwomwo nalingi vyuma kana amulwezanga?
Ngoco nayenu nawa, cose munalingi lyehi vyosenovyo vanamilweze mukamba ngwenu, Tuvandungo vamokomoko, tunalingi evi kaha vyatelangetu kulinga.
Kaha casolokele, omu vapwile nakuya kuYelusalema, apwile nakupalika mukaci kaSamaliya naNgalileya.
Hakwingila mwimbo limwe, kwamuwanyine malunga vaka-mbumba likumi, vemanyine hahasuku,
vatambakanyine ngwavo, Ove Yesu, Ove Mwata, acituteteleko mwane.
Ikiye hakuvamona avambile ngwenyi, Yenu mukalisolole kuli vapilixitu. Kaha casolokele, omu vapwile nakuya vatomene.
Minavo umwe hakulimona ngwenyi, vanamutomesa lyehi, ahilukile nakutohwesa Kalunga nalizu lyakukanguka.
Kaha alimbilile cameso-hamavu kumahinji aYesu nakumusakwilila. Apwile kaSamaliya.
Kaha Yesu ahanjikile ngwenyi, Kavavatomesele vosena likumiko numba? Oloze vaze vatanu navawana vali kulihi?
Kumana, kakwasolokele cipwe umwe kukinduluka nakumutohwesa Kalungako, xinou muka-muyaci weka kaha?
Kaha amwambile ngwenyi, Katuka, uyenga kwove, kufwelela cove cinakuhindula.
VaFwaliseu hakumwihula ngwavo, Mwaka uka nawiza wangana waKalunga? avakumbulwile ngwenyi, Wangana waKalunga kawexi kwiza nakuumona namesoko.
Kaha vatu kavexi kwambako ngwavo, Auno, cipwe kwamba ngwavo, Auze, mwomwo ivwenu, wangana waKalunga uli muli enu, xikaho.
Kahambile kuli tumbaji twenyi ngwenyi, Nakukeza makumbi eka omu namukasaka ngwenu, mumone likumbi lyaMwanamutu limwe, oloze kamwexi kukalimonako.
 Kaha navakamyamba ngwavo, Auze, ngwavo, Auno. Kanda mukayakoko, cipwe kuvakavangizako.
Mwomwo nganomu naulinga muveso hakuvesa kumutamba walilu umwe, weji kuvesanga mbwe nakumutamba walilu ukwavo, ngoco vene mumwakapwa Mwanamutu halikumbi lyenyi.
Oloze kuvanga avangile kuyanda navyuma vyavivulu, nakumukana kuli vaka-tanga yino.
Kaha nge muze capwile hamakumbi aNowa, mukiko vene munacikapwa nahamakumbi aMwanamutu nawa.
Valilenga, vanwinenga, vambacilenga mapwevo, vahangixilenga mapwevo, palanga nakulikumbi lize engilile Nowa muwato, kaha livaji lyejile lyavanongesele vosena.
Ngoco nawa nge muze capwile nawa hamakumbi aLote, valilenga, vanwinenga, valanjilenga, valumbilenga, vatungilenga,
oloze halikumbi lize alovokele Lote kuSotome kwanokele vula yakakahya nasulufulu yakufuma mwilu yavanongesele vosena.
Mukiko nawa munacikapwa halikumbi lize mwakasoloka Mwanamutu.
 Halikumbi lize uze ali helu lyazuvo yenyi, navyuma vyenyi muzuvo, kanda akasulukaho avitwale kwekako. Kaha uze ali kuwande kanda akakinduluka munyimako.
 Mwanukenunga pwevo lyaLote.
 Wose mwasaka ngwenyi, alilaminenga mwono wenyi, mwaujimbalisa, kaha wose mwajimbalisa mwono wenyi mwaulwila wautonyi.
Nangumilweza ngwami, Haufuku uze nakukapwa malunga vavali hakahela kamwe. Umwe navakamutambulako, mukwavo navakamusezako.
Nakukapwa mapwevo vavali nakuceka unga hamwe. Umwe navakamutambulako, mukwavo navakamusezako.
Nakukapwa malunga vavali kuwande. Umwe navakamutambulako, mukwavo navakamusezako.
Kaha vakivo vamukumbulwile Vamwihwile ngwavo, Ove Mwata, kulihize oku? Avalwezele ngwenyi, Kwexokwo kuli civimbi, kwakuze vene navakungulukila namakuvi nawa.
Avatetele ciximo nakuvalwezomu catela kuli vakivo kulombanga makumbi osena nakuzeneka kuzeya,
ngwenyi, Kwimbo limwe kwapwile muka-kuyula, ikiye kamwivwilenga Kalunga womako, kakomokelenga mutuko.
Kwimbo lize kwapwile pwevo watuliwe. Kaha uze pwevo ejilenga kuli ikiye nakumwamba ngwenyi, Nguyulile kuli muka-mulonga wami.
Makumbi amwe ketavileko, oloze hakukuminyina alyambile mumucima wenyi ngwenyi, Cipwe kangwamwivwa Kalunga womako, cipwe kukomoka mutu,
oioze mwomwou pwevo watuliwe eji kunguyanjisanga, xikaho nangumuyulila kuli muka-mulonga wenyi, kucina mwezanga lika nakungukatalisa.
Kaha Mwata ambile ngwenyi, Ivwenu omu nambe uze mukakuyula wakuhenga.
Kaha Kalunga kexi kukavayulilako numba, vatu jenyi asakula ava veji kumutambikanga namusana naufuku, cipwe hali vakivo mwatalilila cikoki?
Nangumilweza ngwami, Mwavayulila waxi vene. Oloze cipwe ngoco, omu mwakeza Mwanamutu lufwelelo mwakaluwana hano hamavu tahi?
Atete nawa ciximo cino kuli vamwe valifwelelele vavene ngwavo, Tuvaka-kwoloka, valumbilixile vakwavo vosena ngwenyi,
Kwapwile vatu vavali vakandukile kutembele nakulomba, umwe apwile kaFwaliseu, mukwavo apwile muka-kukonga milambu.
Uze kaFwaliseu emanyine nakulilomba ngana ngwenyi, Ove Kalunga, tunakusakwilila mwomwo kangwafwana nge vatu vekako, vakivo vaka-lulami, vaka-kuhengesa, vaka-ujila, cipwe nge ou mukakukonga milambuko.
Hasemana hasemana ngweji kulitwaminanga kulya kavali. Kuvyuma vyosenevi nanguwana ngweji kuhanangevi vyakusokesa mumakumi.
Oloze uze muka-kukonga milambu hakwimana hahasuku kasakile cipwe kwandula meso enyi nakutala kwiluko, oloze alivetele hapambo lyenyi nakupihilila ngwenyi, Ove Kalunga, acinguteteleko mwane, ami yami muka-xili.
Nangumilweza ngwami, Ou axikumukile kuzuvo yenyi vanamusambisa lyehi, oloze mukwavo nduma. Mwomwo wose mwalilemesa ivene navakamwinyisa, oloze ou mwalinyisa ivene navakamulemesa.
Kaha vapwile nakumutwalila vakemba javo nawa, mangana ngwavo, avanangike mavoko enyi. Oloze tumbaji twenyi hakuvamona vavakanyixile.
Oloze Yesu avasanyikile veze kuli Ikiye, avambile ngwenyi, Vetavilenu vana vavandende vezenga kuli Ami. Kanda muvakanyisako, mwomwo wangana waKalunga unapu wavava vangana, xikaho.
Camwenemwene nangumilweza ngwami, Wose mwakana kuwitavila wangana waKalunga nge mwana wamundende, kexi kwiza kukengilamoko.
Kaha kwapwile cilolo amwihwile ngwenyi, Ove muka-kunangula wamwenemwene, nangulinga muka mangana ngukaswane kuyoya cahaya myaka yosena?
Yesu amwambile ngwenyi, Ikaze naunguvulukila ngwove, nguwamwenemwene? Naumwe pimbi apwa wamwenemwene, kuvanga Umwe kaha, Ivene Kalunga.
Jiximbi unajitacikiza, omu ngwavo, Kanda Ukalinga ujilako, ngwavo, kanda ukajiha mutuko, ngwavo, kanda ukevako, ngwavo, kanda Ukambulula unjiho wakwongako, ngwavo, Vumbikanga iso nanoko.
Amwambile ngwenyi, Vyosenevi ngwavilama lyehi kufumisa kuunyike wami.
Yesu hakucivwa amwambile ngwenyi, Kuli ove kucinasale cuma cimwe. Kalanjise vyexovyo uli navyo, ukavipangile kuli vaka-kuhutwa, kaha naukatwamanga naluheto mwilu. Kaha twaya ungukavangizenga.
Oloze ikiye hakwivwa mazu awa anyengetelele cikumakuma, mwomwo apwile muka-luheto lwalunene, xikaho.
Yesu hakumumona ambile ngwenyi, Omwo cavakaluhwilava vali naluheto kwingila muwangana waKalunga!
Mwomwo kuli ngamela kuhita muliso lyandongo cacaxi, oloze kuli muka-luheto kwingila muwangana waKalunga cacikalu.
Vaze vacivwile vamwihwile ngwavo, Nyi iyaze mwakahasa kulilwila?
Oloze avambile ngwenyi, Vyuma vize vahona vatu vanavihase kuli Kalunga.
Petulu amwambile ngwenyi, Tala, etu tunaseze lyehi vyuma vyetu, tunakukavangiza.
Kaha avambile ngwenyi, Camwenemwene nangumilweza ngwami, Kakwexi mutu umwe naseze zuvo yenyi, cipwe pwevo lyenyi, cipwe vandumbwenyi, cipwe visemi vyenyi, cipwe vana venyi, hawangana waKalunga,
kakwexi umwe mwazeneka kutambwilaho vyavivulu cikuma hamyaka yino, kaha kumyaka nayikezaho mwakatambula kuyoya cahaya myaka vosena.
Kaha avakungulwile vaze likumi navavali, avambile ngwenyi, Talenu, tuli nakukanduka kuYelusalema, kaha vyuma vyosena vize vasoneka mumikanda yavapolofweto navikalumbunukila hali Mwanamutu.
Mwomwo navakamuhana kuli vaka-mafuci eka, navakamuhenda navakamusaula navakamufwijila maleji,
navakamuveta vikote, navakamujiha, kaha halikumbi lyamucitatu himwakasanguka ceka.
Oloze vakivo kuvyuma vyosenevi nacimwe pimbi cavalumbunukilile, lizu eli vavaswekelelyo, kaha vyumevi ambile kavavitacikijileko.
Kaha casolokele, Ikiye hakupandama kuYeliko, kwapwile kapuputa nakutwama kutenga yajila nakulombalomba.
Omu evwile kuli nakupalika liyongomena, ehwile ngwenyi, Ovyo vika?
Vamulwezele ngwavo, Yesu wakuNazaleta ali nakupalika.
Kaha atambakanyine ngwenyi, Ove Yesu, Ove mwanaNdavici, acinguteteleko mwane.
Vaze vatwaminyineko vamukanjile mangana ngwavo, ahole kulu. Oloze ikiye ahambakanyine kutambakana cikuma ngwenyi, Ove mwanaNdavici, acinguteteleko mwane.
Yesu emanyine, avalwezele ngwenyi, munehenu kuli Ami. Omu alingile hanapandama lyehi, amwihwile ngwenyi,
Unasake ngwove, ngukulingile ika? Amwambile ngwenyi, Ove Mwata, ngutone kumeso ami mwane.
Yesu amwambile ngwenyi, Tona, kufwelela cove cinakuhindula.
Linwomu vene atonene, kaha amukavilenga Yesu nakumutohwesa Kalunga. Kaha vaze vatu vosena omu vacimwene vamwalixile Kalunga.
Kaha Yesu engilile muYeliko, apwile nakupulasanamo.
Kaha kumana, mwapwile lunga vavulukilenga lijina lyenyi ngwavo, Ikiye Zakeu. Ikiye apwile mukulwane wavaka-kukonga milambu, apwile muka-luheto.
Asakile ngwenyi, amutale Yesu amwijive, oloze kahaxileko mwomwo kuvula cavatu, kaha ikiye nawa wamwihi, xikaho.
Alahilile kulutwe, anyinyile kumutondo wamusuhwa mangana amutale, mwomwo Yesu apwile nakupalika kuze, xikaho.
Yesu hakuheta kuze atalile kwilu, amwambile ngwenyi, Ove Zakeu, anguhwa kusuluka, mwomwo cinatela kuli Ami kutwama lelo kuzuvo yove.
Kahanguhwile kusuluka, amwitavilile nakuwahilila.
 Vosena hakucimona vatatwokele ngwavo, Nayi nakuxikila kuli lunga muka-xili.
Kaha Zakeu emanyine, ambile kuli Mwata ngwenyi, Tala, Ove Mwata, vikumba vyami nanguvipangununa hakaci nanguvahana vakakuhutwa cimbwa. Kaha kaci nge ngunalyapula mutu nakumutambula cuma namakuli, nangumuxixixilamo viwana.
Yesu amwambile ngwenyi, Likumbi lyalelo lino kuzuvo yino kuneza ulwilo, mwomwo naikiye nawa mwanaApalahama, xikaho.
Mwomwo Mwanamutu neza nakutalatala cize cajimbalile nakucilwila.
Omu vevwile vyumevi ahakilileko nakuta ciximo, mwomwo apwile kwakamwihi naYelusalema, kaha Vaxinganyekele ngwavo, Wangana waKalunga nausaka kusoloka linwomu, xikaho.
 Ngoco avambile ngwenyi, Kwapwile cilolo ayile kulifuci lyapwile kwakusuku, mangana vakamulise wangana wenyi, akakinduluke ceka.
Asanyikile vandungo jenyi likumi, avahanyine jimina likumi, avambile ngwenyi, Sekasanenunga palanga nomu nangukeza ceka.
Oloze vatu jenyi vamuhungile, kaha vatumine valuwa vamukave vakambe ngwavo, Mutu ou katwamuzanga kupwa mwangana wetuko.
Kaha casolokele, ikiye hakukinduluka ceka, cose alingile hanautambula lyehi wangana, avalwezele vavasanyike vandungo vaze ahanyine jize jimbongo, veze kuli ikiye mangana atacikize jingahi vanawanyinaho kukusekasana cavo.
Ou watete ejile kumeso enyi, amwambile ngwenyi, Ove mwata, mina yove yinawane jimina jikwavo likumi.
Kaha amwambile ngwenyi, Ove ndungo wamwenemwene, unalingi kanawa. Mwomwo unaxixikila hacuma cacindende cikuma, xikaho twamanga nawata wamembo likumi.
Ou wamucivali ejile amwambile ngwenyi, Ove mwata, mina yove yinawane jimina jikwavo jitanu.
Kaha amwambile naikiye nawa ngwenyi, Nayove nawa tambula wata wamembo atanu.
Mukwavo nawa ejile, amwambile ngwenyi, Ove mwata, tala, mina yove eyi, ngunayilamenga yakukaxila halilesu.
Mwomwo ngwakwivwilenga woma, mwomwo umutu wamukalu, weji kwandangoco unazeneka kutumbika, kaha weji kwahangoco unazeneka kukuva.
Kaha himwamwamba ngwenyi, Ove ndungo wamupi, nangukupayisa namazu amukanwa kove. Wangutacikijile ngwove, ngumutu wamukalu, ngwove, ngweji kwandangoco ngunazeneka kutumbika, ngwove, ngweji kwahangoco ngunazeneka kukuva.
Kaha wakanyinyine ika kuhana lumbongo lwami kuli vakakusekasana? ngoco ami hakwiza kaci ngunalutambula ceka nasaku yalwo hamwe.
Kahambile kuli vaze vemanyineko ngwenyi, Mutambulenu oyo mina, yihanenu kuli ou ali najize jimina likumi.
Vamwambile ngwavo, Ove mwata, ali lyehi najimina likumi.
Nangumilweza ngwami, Wose ali navyuma navakamuwezelako, oloze ou navizeneka cipwe cize ali naco navakamutambulaco.
Oloze vaze vaka-kole jami, vaze vakanyine kunguzanga ngupwenga ngumwangana wavo, vanehenu kuno, muvajihile kumeso ami.
Omu amanyixile kuhanjika ngoco, atwaminyineko nakuya nakukanduka kuYelusalema.
Kaha casolokele, omu apandamine kuMbetefwaje naMbetane, kutwala kupili yize vavuiuka ngwavo, yaMilive, atumine tumbaji twenyi vavali
ngwenyi, Yenu kwimbo lize lili kulutwe namuya, kahomu namwingilamo namuwanamo livuvu lyacimbulu wakukasa, acili kanda vamunyine kuli mutu. Mukasununenu mumunehe.
Kaha kaci nge mutu mwamihula ngwenyi, Ikaze muli nakumukasunwina? kamwambuliienu ngwenu, Mwata namusake.
Vaze atumine vayile, vawanyine nge mwamuze avalwezele.
Vakivo hakumukasununa uze livuvu lyacimbulu, venyayo vavehwile ngwavo, Ou livuvu lyacimbulu muli nakumukasunwina ika?
Vavambulilile ngwavo, Mwata namusake.
Vamunehele kuli Yesu, vahakile mahinavo hali uze livuvu lyacimbulu, vamunyinyixileho Yesu.
Omu apwile nakuya, valilenga mahinavo mujila.
Omu apandamineko hikutwala kuze kuuxikumukilo wapili yaMilive, lizavu lyatumbaji twenyi lyosena vaputukile kuwahilila nakumwalisa Kalunga namazu akukanguka havilinga vyangolo vyosena vize vamwene lyehi,
Vambile ngwavo, Vamukisulenga MwanganOu mweza mulijina lyaYehova! Ngwavo, Mwilu mupwenga kuunda, naupahu muze mwakulitulaho mwilu!
 Jino kuliyongomena vaFwaliseu vamwe vamwambile ngwavo, Ove muka-kunangula, vahanjikile tumbaji twove.
Ikiye avakumbulwile ngwenyi, Nangumilweza ngwami, kaci ava navahola, kaci malolwa Mwatambakana.
Omu ahetele kwakamwihi, nganda ayimwene, kaha ayilililile
ngwenyi, Vyuma vyakuneha kuunda kaci ove lyavene wavitacikizanga, halikumbi lyalelo lino! Oloze jino hivanakuswekevyo lyehi kucina kuvimona nameso ove.
Mwomwo kuli ove nakukeza makumbi eka omu navakakulundwila kembwe kuli vaka-kole jove ce ndo, nakukuhaka mucingombela, nakukujikinyina kumitamba yosena.
Kaha navakakupupwojola hamavu navana vove muli ove. Kavexi kukaseza cipwe lilolwa limwe helu lyalikwavo muli oveko, mwomwo mwaka wakukwalakana kawautacikijileko, xikaho.
Kahengilile mutembele, aputukile kuvahangamo vaka-kulanda,
avambile ngwenyi, Vasoneka ngwavo, Kaha zuvo yami nayikapwanga zuvo yakulombela. Oloze enu munayitenge nge muutwamo wavihwanga.
Kaha hakumbi hakumbi apwilenga nakunangula vatu mutembele. Oloze vapilixitu vavalemu navakakusoneka navakulwane javatu vasakilenga ngwavo, vamunongese.
Kavamwene mwakumulingilako, mwomwo vatu vosena vamukakacililenga Hakumwivwilila, xikaho.
Kaha casolokele, hamakumbi aze likumbi limwe, omu apwile nakuvanangula vatu mutembele nakwambulula mujimbu wamwaza, vapilixitu vavalemu navaka-kusoneka vejile kuli Ikiye navakulwane hamwe,
kaha vahanjikile nakumwihula ngwavo, Tulweze, vyumevi weji kuvilinganga nangolo jika? Kahou akuhana ngolo eji ikiyeya?
Avakumbulwile ngwenyi, NayAmi nawa nangumihula lizu, ngulwezenulyo.
Ngwenyi, Lumbapaciso lwaYowano lwapwile lwamwilu tahi, nyi lwakuli vatu?
Vakivo valihwojwele ngwavo, Kaci nge natumwamba ngwetu, Lwapwile lwamwilu, kaha mwatwamba ngwenyi, Nyi ikaze mwakanyinyine kumwitava?
Oloze nge natumwamba ngwetu, Lwapwile lwakuli vatu, kaha vatu vosena hinavatwasa malolwa, mwomwo vanetava ngwavo, Yowano apwile kapolofweto, xikaho.
Kaha vamukumbulwile ngwavo, Katwatacikizoku lwafumineko.
Yesu avambile ngwenyi, Cipwe Ami nawa kangwexi kumilweza ngolo eji nguli nakulinga najo vyumeviko.
Jino aputukile kuvatela vatu ciximo cino ngwenyi, Kwapwile mutu atumbile wande wamivinyo, himwauhana kuli vanjimi, kaha ayile kulifuci lyeka, aximbwiieko cikuma.
Hangonde yamihako atumine ndungo yenyi kuli vaze vanjimi, mangana ngwenyi, vakamuhane kumihako yakuwande kana wamivinyo. Oloze vaze vanjimi vamuvetele, vamuhilwixile mavokovoko.
Atumine ceka ndungo yenyi weka, naikiye nawa vakivo vamuvetele, vamufwefulwile, vamuhilwixile mavokovoko.
Atumine ceka wamucitatu, kaha vakivo vamulemekele naikiye nawa, vamumbilile kusali yawande.
Kaha uze mwenyawande alyambile ngwenyi, Numbaze nangulinga muka? Ngwenyi, Nangutuma mwanami, ou ngwazanga, ikiyenyi navakamukomoka pamo.
Oloze vaze vanjimi hakumumona, valivwasanyine ngwavo, Ou you swana. Ngwavo, Tumujihenu, mangana uswana upwenga wayetu.
Kaha vamumbilile kusali yauze wande wamivinyo, vamujihile. Xikaho uze mwenyawande kana mwakavalinga muka?
Mwakeza nakuvanongesa vaze vanjimi, kaha wande kana wamivinyo mwakauhana kuli veka. Vakivo hakucivwa vamwambile ngwavo, Cijiloco!
Oloze avatalile avambile ngwenyi, Nyi eci vasoneka cika? omu vamba ngwavo,
 Wose mwakaholokela halilolwa lize mwakasanyuka, oloze wose najikaholokela nalikamufukumuna nge lukungu.
Kaha vaka-kusoneka navapilixitu vavalemu vasakile ngwavo, vamunangike mavoko avo halwola luze vene, oloze vevwile woma wavatu. Mwomwo vatacikijile ngwavo, Ciximo kana naciteletu, xikaho.
Kaha vamulaminenga nameso, vatumine vaka-kumuleleveka, vakivo valyongelele kupwa nge vakakwoloka, mangana ngwavo, vakamute kumazu enyi, mangana vakahase kumuhana kungolo janguvulu nakuwata wenyi.
Vamwihwile ngwavo, Ove mukakunangula, tunatacikiza ngwetu, Ove weji kuhanjikanga nakunangula mwakwoloka, ngwetu, kawexi kwitavila mutu kumesoko, oloze mwamucano vene weji kunangulanga mwaya jila yaKalunga.
Coloketu kumuhana Kesale milambu tahi? nyi ciku?
Oloze atacikijile kulunguluka cavo, kaha avambile ngwenyi,
Ngulwezenu ndenali. Yili namutwe weya namazu vasonekaho eya? Vakivo vamwambile ngwavo, VyaKesale.
Avambile ngwenyi, Xikaho vyuma vyaKesale muhanenuvyo Kesale, kaha vyuma vyaKalunga muhanenuvyo Kalunga.
Kavahaxile kumuhana mulonga halizu eli kumeso avatuko. Valikomokelele omu avakumbulwile, kaha vaholele kulu.
Jino kuli Ikiye kwejile vaSatuse, vaze veji kulingululanga ngwavo, Kusanguka cavafu cauciko.
Kaha vamwihwile ngwavo, Ove muka-kunangula, Mose atusonekelele ngwenyi, Lunga ukweci ndumbwenyi walunga, kaci nge ndumbwenyi mwafwa apwanga napwevo lyenyi oloze kasemene mwanako, kaha ndumbwenyi akamuxise uze pwevo lyenyi akamusemene uze ndumbwenyi vana.
Ngoco kwapwile malunga vatanu navavali mujimo lyavo. Uze watete ambacile pwevo, afwile, kasezele mwanako.
Kaha nauze wamucivali nawa,
nauze wamucitatu amumbacile. Ngoco lika vosena vaze vatanu navavali kavasezele mwanako, vafwile.
Kukuminyina nauze pwevo nawa afwile.
Xikahoze hakusanguka cavafu mwakapwa pwevo lyaumwe ulihi? Mwomwo vosena vaze vatanu navavali vamumbacile lika.
Yesu avambile ngwenyi, Vana vamyaka yino veji kumbatanga mapwevo, kaha veji kuvahangisanga.
Oloze vaze vamona ngwavo, vatela kuheta kumyaka yize nakukusanguka kuvafu, kavexi kukambata ceka mapwevoko, cipwe kuvahangisa.
Mwomwo cipwe kufwa kavexi kuhasa kufwa cekako, mwomwo vanalyeseka navangelo, vanapu vana vaKalunga hakupwa vana vakusanguka, xikaho.
Oloze omu navakasanguka vafu cipwe Mose ajimbwilemo kuze kwakuvuluka ngwavo, kuCiputa, hakumuvuluka Yehova ngwenyi, Ikiye Kalunga kaApalahama, Ikiye Kalunga kaIsaka, Ikiye Kalunga kaYakova.
Jino Ikiye kexi Kalunga kavafuko, oloze wavava vavatonyi, mwomwo kuli Ikiye vosena vanayoyo, xikaho.
Kaha vaka-kusoneka vamwe vamukumbulwile ngwavo, Ove mukakunangula, unambe kanawa.
 Mwomwo kavahasukile ceka kumwihula lizuko, xikaho.
Kaha avehwile ngwenyi, Ngacilihi veji kwambanga ngwavo, Kulixitu Ikiye mwanaNdavici?
Mwomwo ivene Ndavici nambe hamukanda waJisamu ngwenyi,
Palanga nomu nangukavalingisa vaka-kole jove kupwa citwamo camahinji ove.
Ngoco Ndavici amuvuluka ngwenyi, Mwata, nyi napu mwanenyi ngacilihi?
Kaha hakuvamba tumbaji twenyi vatu vosena vacivwile ngwenyi,
Lilamenunga kuli vaka-kusoneka, ava vazanga kutambuka namahina akukuluka, kaha vazanga ngwavo, vavamenejeke kuvilanjilo, navitwamo vyaulemu mujisunangonga, natuhela twaulemu kuviwanyino vyakulya,
ava veji kulyanga mazuvo avatuliwe vamapwevo, kaha veji kulyonganga hakulomba nakutwalaho cikuma. Vakivo navakamona kupaya cakuhambakana.
Kahandwile meso enyi, amwene vaka-luheto vapwile nakuhakahaka mawanavo muze mwakulamina vikumba.
Amwene nawa pwevo watuliwe muka-kuhutwa mwahakamo jimbongo jajindende jivali.
Kahambile ngwenyi, Mwamucano vene nangumilweza ngwami, Ou pwevo watuliwe muka-kuhutwa nahakemo wana wakuhambakanawa avakwavo vosena.
Mwomwo vosenava vanahakemo mawanavo kuvyuma vyavo vyakulisupako, oloze ikiye nakukalikiza cenyi nahakemo kulya cosenoco apwanga naco.
Kahomu vavulukile vamwe tembele, nomu yapwile yakuwahisa namalolwa amwaza namawana, avambile ngwenyi,
Hakuvuluka vyumevi munamono, nakukeza makumbi eka hawakiko kavexi kukaseza kuno lilolwa limwe helu lyalikwavo lyakuzeneka kwandumwina hamavuko.
Vamwihwile ngwavo, Ove mukakunangula, nyize vyumevi navikasoloka mwaka uka? kaha nacinjikizo cakutacikijilomu navikasaka vyumevi kusoloka cika?
Kaha avambile ngwenyi, Nyingililenunga kucina navakamihungumwisa. Mwomwo nakukeza vavavulu mulijina lyami nakwamba ngwavo, Yami uno, ngwavo, Mwaka uli kwakamwihi. Kanda mukavakavako.
Kahomu namukevwa majita namauya, kanda mukalizuzukila nawomako. Mwomwo kuvanga vyumevi navikalivanga kusoloka, oloze kukuma camyaka yino kacexi kukasolokelahoko.
Kaha himwavalweza ngwenyi, Vaka-lifuci limwe navakafumbukila vaka-lifuci likwavo, vaka-wangana umwe nawa navakafumbukila vakawangana ukwavo,
nakukapwa mindenda yayinene, kweka nakweka nakukapwa myaka yazala yakalombolombo namisongo yavihita, kaha nakukasolwojoka vyuma vyakucikimisa vatu woma, kaha nakukapwa vinjikizo vyavinene vyakufuma mwilu.
 Oloze ximbu vicili vyuma vyosenevi kanda, navakamikwatakwata namavoko avo, navakamiyanjisa nakumitwalatwala kujisunangonga nakujizuvo jaufunge, navakamitwalatwala kumeso avamyangana navanguvulu, halijina lyami.
 Nacikalumuka kupwa unjiho kuli enu.
 Xikaho cihakenu mumicima yenu ngwenu, Katwexi kulivangila kuxinganyeka mwakuvakumbulwilako.
Mwomwo Ami nangukamihana kanwa namangana, aze navakahona vaka-kole jenu vosena kuleununa cipwe kulingulula.
 Oloze cipwe visemi vyenu navandumbwenu navausoko wenu namasepa jenu navakamisolwojola kuli vaka-kole, kaha vakwenu vamwe navakavajihisa.
 Navakamihunganga kuli vatu vosena halijina lyami.
Oloze cipwe lukambu lwakumitwe yenu lumwe kalwexi kukatokako.
 Mukukakacila cenu namukaheta myono yenu.
 Oloze omu namukamona kuYelusalema vanajingulwisako namajita ce ndo, kaha tacikizenu ngwenu, kulingisako kupwa kwahwilici cili kwakamwihi.
 Haze vene vaze vali muYuleya vakacinyine kujipili, vaze vali mukaci kanganda vakafumemo, vaze vali muvikwazo kanda vakengila muyikikoko.
Mwomwo aze nawakapwa makumbi akutenda, mangana vyuma vyosenevi vasoneka vikalumbunuke.
 Oloze mama lelo hali vaze vali namajimo, nahali vaze vali nakwamwisa vana hamakumbi aze! Mwomwo mulifuci namukasoloka vihuli vyavinene, nandombo hali vatu ava.
Navakalindwomoka kuuvela wajipoko jamikwale, navakavatwalatwala muufunge kumafuci osena, kaha Y elusalema navakayilyatangilanga kuli vaka-mafuci eka palanga nomu nayikatamo myaka yavakamafuci eka.
 Kaha kulikumbi nakukakweji nakuvatanganyika nakukasoloka vinjikizo, nahamavu nawa luyando lwavaka-mafuci, hakuhilasana hakuvuma cakalungalwiji namakimbenyi.
Vatu navakalezumukanga nawoma, nakutalilila vyuma vize navikeza hamavu, mwomwo ngolo jamelu najikalinyika, xikaho.
 Numbanyi vakamumone Mwanamutu ali nakwiza mulivwi nangolo naupahu waunene.
Oloze cose navikaputuka vyumevi kusoloka, katalenu kwilu, kolokenu kumitwe yenu, mwomwo kusokoka cenu cili nakuheta kwakamwihi, xikaho.
Kaha avatelele ciximo ngwenyi, Talenu mukuyu namitondo yosena.
Hexoho nayisokolwela mweji kumonanga, kahenu vavene Hiunatacikiza ngwenu, Mwaka waliyena unahete lyehi kwakamwihi.
Ngoco vene nenu nawa, omu namukamona vyumevi vili nakusolwojoka, tacikizenu ngwenu, Wangana waKalunga uli kwakamwihi.
Camwenemwene nangumilweza ngwami, Vaka-tanga yino kavexi kukahitako, kuvanga vyuma vyosenevi vinasoloka.
 Nalilu namavu navikahita, oloze mazu ami kawexi kukahitako.
Oloze lilamenunga kucina micima yenu nayikalema hakucakwa kulya nakupenda nakuzakamina vyuma vyahakaye, kucina likumbi lize nalikamikasumuna nge kusovoka camuheto,
mwomwo ngoco vene munalikeza kuli vosenava vatwama kwilu lyamavu kwosena.
Oloze vangulukenunga myaka yosena, lembelelenunga mangana mukahase kucina vyuma vyosena vize naviza kusoloka, mukemane kumeso aMwanamutu.
 Hakumbi hakumbi hamusana anangwilenga vatu mutembele, kaha haufuku haufuku alovokelenga nakusavala kupili yize vavuiuka ngwavo, yaMilive.
Kaha vatu vosena vamenekelenga cimenemene nakuyaya kuli Ikiye kutembele mangana vakamwivwilile.
Jino ciwanyino cajimbolo jakuzeneka cimbalwila capwile kwakamwihi, cize vavuiuka ngwavo, paseka.
Kaha vapilixitu vavalemu navakakusoneka vasakilenga ngwavo, vawane mwakumujihila, mwomwo vevwilenga woma wavatu, xikaho.
Kaha Satana engilile muli Yuta, uze vavulukilenga ngwavo, Isakalyote, apwile wakusokesa muli vaze likumi navavali.
Kaha ayile, alihanjikixile navapilixitu vavalemu natupitau mwakumusolwela kuli vakivo.
Kaha vawahililile, valixikile nenyi kumuhana jimbongo.
Etavile, kaha asakilenga ngwenyi, amone hamwaza hakumusolwela kuli vakivo kwakuzeneka liyongomena.
Jino likumbi lyajimbolo jakuzeneka cimbalwila lyahetele, lize vene lyatela kujiha paseka.
Yesu atumine Petulu naYowano, avambile ngwenyi, Yenu mukatulongesele paseka, mangana tukalye.
Vakivo vamwihwile ngwavo, Unasake ngwove, tukayilongesele kulihi?
Ikiye avambile ngwenyi, Talenu, omu namukengila munganda namukawana lunga nambate mulondo wameya. Kamukavenu swi namuzuvo yize mwakengila.
Kaha mukamwambulila mwenyazuvo yize ngwenu, Muka-kunangula nakwihula ngwenyi, Zuvo yavangeji yilihi omwo natulila paseka natumbaji twami?
Ikiye mwakamilweza zuvo yahelu yakulongesa lyehi yayinene. Kayilongeselenu kuze.
Vayile, vawanyine nge mwamuze avalwezele, kaha valongesele paseka.
 Omu lwahetele lwola, Yesu asendavalile kumesa navaposetolo hamwe.
Avambile ngwenyi, Kufwila ngunafwila cikuma kulya nenu pasekeyi ximbu ngucili kanda ngumone luyando.
Mwomwo nangumilweza ngwami, Kangwexi kukayilya cekako, kuvanga yinalumbunuka lyehi muwangana waKalunga.
Anonele lupasa, kahomu alingile hanasakwilila lyehi, avambile ngwenyi, Lutambulenu elu, nwenumo nakuliselasela,
mwomwo nangumilweza ngwami, Kufumisoholili kangwexi kukanwa ceka wala wamihako yavinyoko, kuvanga wangana waKalunga uneza.
Anonele mbolo, kahomu alingile hanasakwilila lyehi, ayipuzwile, avahanyineyo, avambile ngwenyi, Ou mujimba wami vanahane hali enu, kaiingalingenunga ngana mukangwanukilengaho Ami.
Kaha ngoco nalupasa nawa omu valingile hivanali lyehi ngwenyi, Lupaselu lunapu kuxikeci cacihya camumanyingami, awa vene akuhicisa hali enu.
 Oloze talenu, livoko lyayou mwangusolola kuli vaka-kole lili kumesa nayAmi hamwe.
Mwomwo Camwenemwene Mwanamutu mwaya kwenyi nganomu vacitongola lyehi, oloze mama lelo hali mutu ou mwamusolola kuli vaka-kole!
Kaha vakivo vaputukile kulihwojola ngwavo, Minetu ulihi mwasaka kulinga cuma kana?
 Vaputukile nawa kulihamika jipami ngwavo, Minetu iya navamona ngwavo, nahambakana vakwavo?
 Oloze Ikiye avambile ngwenyi, Vamyangana javaka-mafuci veji kulilingisanga kupwa vakaka javo, kaha vaka-ulemu wakuvononona vatu veji kuvavulukanga ngwavo, Vaka-kuwahisa.
Oloze enu kanda mukapwa ngocoko, oloze ou mwahambakana vakwavo muli enu alilingise kupwa nge omu apwa kanyike, kaha twamina alilingise kupwa nge omu apwa muka-kuzacila vakwavo milimo.
Mwomwo iyaze napu wamulemu? Ou nasendavala kumesa tahi? nyi ou mwamuzacila? ngwetu, Ou nasendavala kumesa nyi? Oloze Ami nguli muli enu nge mwamukakumizacila.
Oloze enu yenu munaximbula nayAmi muvyuma vyakungweseka.
KahAmi nangumitongwela wangana, nge omu angutongwelelewo Tata nawa,
mangana mukalyenga mukanwenga kumesa yami muwangana wami, kaha namukatwamanga hamatanda amawangana nakuyulanga miyaci yavaIsalele eyi likumi nayivali.
Ove Ximona, ove Ximona, tala, Satana namilombo mangana ngwenyi, akamipepe nge tiliku.
Oloze Ami ngunalembelela lyehi hali ove, mangana kufwelela cove cizeneke kukuma, kahove omu naukalinga hiunalumuka ceka, kavazamise vandumbwove.
Petulu amwambile ngwenyi, Ove Mwata, ngunalizange lyehi kuya nove nakuzuvo yaufunge nakukufwa.
Yesu amwambile ngwenyi, Ove Petulu, nangukulweza ngwami, Lelo lino ndemba kexi kulivanga kuhanjikako, kuvanga unanguhamikila katatu ngwove, Kangwamutacikizako.
Kaha avehwile ngwenyi, Haze ngwamitumine kacexi ngonga nalipakumuna namendelo, mwahonene cuma cimwe numba? Vamwambile ngwavo, Cuma nacimwe pimbi.
Avambile ngwenyi, Oloze makumbi ano ou ali nakangonga akambate, kaha ngoco nalipakumuna nawa, kahou nazeneka poko yamukwale akalanjise cikovelo cenyi akalande yimwe.
Mwomwo nangumilweza ngwami, Eci vasoneka, kuvanga cilumbunukile muli Ami, ngwavo, Kaha vamulavilile navaka-kuzombwojoka jiximbi hamwe, mwomwo mazu akunguvuluka Mwakalovola songo.
Vakivo vamwambile ngwavo, Ove Mwata, tala jipoko jamikwale jivali eji. Kaha avambile ngwenyi, Kunahu.
 Kaha alovokele, ayile kupili yaMilive nge omu alingilenga, kaha tumbaji twenyi nawa vamukavile.
 Hakuheta kuze avambile ngwenyi, Lombenunga kucina namwingila mukumyeseka.
Ikiye avasosolokele tando nge kwakuwilila lilolwa lyakwasa, kaha afukamine, alombele,
ngwenyi, Ove Tata, nge unazange, acingufumise lupaselu. Oloze kanda ulinga mwaya mucima wamiko, xina mwaya mucima wayOve kaha.
Kaha kwamusolokelele kangelo wakufuma mwilu, amuzamikixile.
Kaha hakuyanda cikuma alombelenga nakuhakako mucima wenyi cakuhambakana, kaha mavule enyi alingile kupwa nge mamata amanyinga amanene nakusotokela hamavu.
Kahomu akatukile kukulomba cenyi, ejile kuli tumbaji twenyi, kuvawana vali mutulo hakunyengetela.
Avambile ngwenyi, Ikaze munasavalila tulo? Hindukenu mulombenga, kucina namwingila mukumyeseka.
Ximbu apwile acili nakuhanjika, kwalovokele lizavu lyavatu, kaha uze vavulukilenga ngwavo, Yuta, apwile wakusokesa muli vaze likumi navavali, avatwaminyinyineko. Apandamine kuli Yesu mangana ngwenyi, amusweswenye.
Oloze Yesu amwambile ngwenyi, Ove Yuta, kumana, Mwanamutu umusolole kuli vaka-kole hakumusweswenya?
Vaze vamujingilikile Yesu hakumona cuma kana cinasake kusoloka, Vamwihwile ngwavo, Ove Mwata, tuvavete najipoko jamikwale tahi?
Kaha minavo umwe avetele ndungo yakapilixitu wakulitulaho, amuvatwile litwitwi lyenyi lyacilyo.
Oloze Yesu avakumbulwile ngwenyi, Vecenu tuhu valinge. Kaha asalikile livoko lyenyi kulitwitwi lyayauze nakumuhindula.
Jino Yesu avambile vapilixitu vavalemu natupitau yakutembele navakulwane, vaze vamwijililile ngwenyi, Munalovoka najipoko jamikwale najimbweci nge kulovokela cihwanga?
 Omu ngunapunga nenu hakumbi hakumbi mutembele kamwangwolwelele mavoko enuko. Oloze elu lukiko lwola lwenu nangolo jamilima.
Kaha vamukwacile, vamutwalile, vamwingixile muzuvo yakapilixitu wakulitulaho. Oloze Petulu avakavangijile munyimanyima cikuma.
Omu valingile hivanawiki lyehi kakahya mukaci kacipango nakutwama hamwe, Petulu atwamine muli vakivo.
Kaha kwapwile mwanapwevo amumwene natwame muceya cakakahya, amuxixikile, ambile ngwenyi, Nayou nawa apwanga nenyi.
Oloze ikiye alihamikile ngwenyi, Ove pwevo, kangwamutacikizako.
Hakuximbula cacindende mutu weka amumwene nawa, amwambile ngwenyi, Nayove nawa uminavo. Oloze Petulu amwambile ngwenyi, Ove lunga, kexi yamiko.
Omu mwahicile kafwe lwola lumwe, weka nawa ahanjikile nangolo ngwenyi, Mwamucano vene, nayou nawa apwanga nenyi, mwomwo ikiye wakuNgalileya nawa.
Oloze Petulu amwambile ngwenyi, Ove lunga, kangwatacikizeci unavulukako. Kaha ximbu apwile acili nakuhanjika, linwomu vene ndemba himwahanjika nawelewewe.
 Mwata asetulukile, amutalile Petulu. Petulu anukile lizu lyaMwata nomu amwambile ngwenyi, Lelo lino ximbu kanda ndemba ahanjike welewewe naunguhamikila katatu.
Kaha alovokele nakulila cikumakuma.
 Malunga vaze vamukwacile Yesu vamuhendele, vamuvetele.
Vamujicikile lihina hameso enyi, vamwihwile ngwavo, Hanjika mazu aupolofweto, ou nakuvetezeya?
Kaha vamwambilenga vyuma vyeka nawa vyavivulu nakumusaula.
 Omu kwacele, lizavu lyavakulwane javatu lyalikungulwile, navapilixitu vavalemu navaka-kusoneka, kaha vamutwalile kusunendeline yavo. Vamwambile ngwavo,
Kaci nge ove yove Kulixitu, tulweze. Oloze avambile ngwenyi, Numba ngumilweza, kamwexi kwitavako,
kaha numba kumihula, kamwexi kungukumbululako.
Ngwenyi, Oloze kufuma kulelo Mwanamutu mwapwanga hanatwame kwenyi kulivoko lyacilyo lyangolo jaKalunga.
Kaha vosena Vamwihwile ngwavo, Kumana, ove yove MwanaKalunga tahi? Ikiye avambile ngwenyi, Mwomwo vene munambe, yami vene.
Kaha vakivo valyambile ngwavo, Nyi ikaze nawa natusakila ceka unjiho weka? Mwomwo etu vavene tunalivwila lyehi mukanwa kenyi.
Kaha lizavu lyavo lyosena lyakatukile, lyamutwalile kuli Pilatu.
Vaputukile kumuhana mulonga ngwavo, Ou mutu kana tunamuwane apwanga nakuvalumbula vaka-lifuci lyetu nakukanyisa vatu kumulambwila Kesale, nakuvamba ngwenyi, Yami Mwangana Kulixitu.
Pilatu amwihwile ngwenyi, Ove yove mwangana wavaYuleya tahi? Ikiye amukumbulwile ngwenyi, Mwomwo vene unambe.
Pilatu avambile vapilixitu vavalemu namazavu avatu ngwenyi, Kangwamwene mulonga kuli ou mutuko.
Oloze vakivo vahanjikile nangolo ngwavo, Eji kuvasowangizanga vatu nakuvanangula kuYuleya kwosena kufumisa kuNgalileya mbwe nakuno.
Oloze Pilatu hakucivwa avehwile numba nge mutu ou napu wakuNgalileya.
Hakutacikiza ngwenyi, Ikiye napu wakuunguvulu waHelote, amutumine kuli Helote, uze ivene nawa apwile kuYelusalema hamakumbi aze.
Jino Helote hakumumona Yesu awahililile cikuma, mwomwo hamakumbi amavulu asakilenga ngwenyi, amumone, mwomwo amwivwile, kaha apwile nakutalilila ngwenyi, amumone hakulinga cinjikizo, xikaho.
Kaha amwihwile mazu amavulu, oloze Ikiye kamukumbulwile nalizu limweko.
Navapilixitu vavalemu navakakusoneka vemanyineko nakumuhana milonga nakucilemesa nangolo.
 Helote namaswalale jenyi vamulumbilixile nakumuhenda, amuvwikile mahina aupahu, amuhilwixile ceka kuli Pilatu.
Kaha halikumbi lize vene Helote naPilatu vakwacile usepa, mwomwo hamwaka valijinjilenga nakole.
Kaha Pilatu avasanyikile vapilixitu vavalemu navakulwane navatu vakwavo vakunguluke,
avambile ngwenyi, Munangunehela mutu ou ngwenu, Ikiye mukakuvalumbula vatu. Kaha talenu, ami hakumuxinjisa kumeso enu kangwa­mwene mutonga kuli ou mutu kuvyumevi muli nakumuvulukilako.
Cipwe Helote nawa kaumweneko, mwomwo namukindulwisa ceka kuli etu, kaha kumana, kalingile cuma nacimwe pimbi cakutela kufwilako.
 Xikaho nangumuzangamisa, kaha nangumweca.
Mwomwo kuvanga nawa avecele funge umwe haciwanyino kana, xikaho.
 Oloze vosena vatambakanyinenga hohamwe ngwavo, Mufumise! twecele Mbalapa, —
ou vahakile muzuvo yaufunge hamulonga wakuputula jita munganda, nou wakujiha vatu.
Pilatu ahanjikile navo ceka, mwomwo asakile ngwenyi, amwece Yesu, xikaho.
Oloze vakivo vatambakanyinenga ngwavo, Vamusukike kukulusu! Vamusukike kukulusu!
Jino ikiye avehwile kamucitatu ngwenyi, Mwomwo ika? Mutu ou napihisa ika? Kangwamwene kafwilo kakufwila muli ikiyeko. Xikaho nangumuzangamisa, kaha nangumweca.
Oloze vakivo vamuxinjililenga namazu akukanguka nakumwamba ngwavo, amusukikise kukulusu. Mazu avo ahambakanyine ngolo.
Kaha Pilatu ambile ngwenyi, Lingenu tuhu nganomu vanalombela.
Amwecele uze vahakile muzuvo yaufunge hakuputula jita nakujiha vatu, uze vene valombele, oloze amuhanyine Yesu mangana vamulinge nge mwayile micima yavo.
Hakumutwala vakwacile Ximona wakuKulene, apwile nakufuma kucikwazo, kaha kulusu vamutwikileyo mangana ayimbate nakumukava Yesu.
Kaha kuli vatu kwamukavile liyongomena lyalinene, namapwevo nawa, vapwile nakuyengayenga nakumwimbila jingungu.
Oloze Yesu alumukile nakuvatala, avambile ngwenyi, Enu mapwevo vana vaYelusalema, kanda mungulilAmiko, oloze lililenungenu vavene navana venu.
Mwomwo talenu, kuli nakwiza makumbi eka omu navakamba ngwavo, Vatokwa vomba, majimo aze azeneka kusema vana, mavele aze azeneka kwamwisa vana.
Haze vene navakaputuka kwamba kujipili jajinene ngwavo, Tuxiukilenu! nakujipili jajindende nawa ngwavo, Tufwikenu!
Mwomwo kaci nge navalinga vyumevi kumutondo ututa, kaha navakalinga ngacilihi kumutondo wakuma?
 Kwapwile nawa veka vavali, vaka-kulinga vyavipi, vapwile nakuvatwala naIkiye hamwe mangana vavajihe.
Kahomu vahetele kuma kuze vavuiuka ngwavo, kuKayoya, kwakuze vene vamusukikile kukulusu, navaze vaka-kulinga vyavipi nawa, umwe kulivoko lyenyi lyacilyo, mukwavo kulivoko lyenyi lyacimoswe.
Yesu ambile ngwenyi, Ove Tata, ijiva kuvakonekela, mwomwo eci vali nakulinga kavacitacikijileko, xikaho. Valipangilile kuvwala cenyi, vacitahixile navitaho.
Kaha vatu Vemanyine kuze nakutala. Vaka-kuyula nawa vamutolekele ngwavo, Nalwilinga veka, kaci nge ou napu Kulixitu yaKalunga, wenyi asakula, kaha alilwile jino ivene.
Namaswalale nawa vamuhendele. Vapandamineko nakumutwalila vinyo vingangamina,
vamwambile ngwavo, Kaci nge ove yove mwangana wavaYuleya, lilwile ove lyavene.
Kaha helu lyenyi hapwile nawa mazu akusoneka ngwavo, Ou Mwangana wavaYuleya.
Kuli vaka-kulinga vyavipi vaze vasukikile kujikulusu, umwe amusawile ngwenyi, Ngwetu, ove yove Kulixitu nyi? Lilwile ove lyavene, numba utulwile nayetu nawa.
Oloze mukwavo amukumbulwile nakumuhanjikila ngwenyi, Kumanove Kalunga kawamwivwa womako, hakumona vanakupayixila nenyi hamwe?
Etu kutupayisa Coloka, mwomwo tuli nakutambulevi vyatela kuvilinga vyetu tunalingi, oloze Ou kalingile cuma cakuhingika cimweko.
Kahambile ngwenyi, Ove Yesu, acingwanuke omu naukeza muwangana wove.
Yesu amwambile ngwenyi, Camwenemwene nangukulweza ngwami, Lelo lino nautwama nayAmi hamwe muPalacise.
Jino hapwile kafwe halwola lwamucitanu nalumwe, kaha kulifuci lize lyosena kwejile milima mbwe nakulwola lwamucitanu najiwana,
likumbi lyapwile mumilima, kaha lihina lyakuvatasana muze muzuvo yajila lyapulikile mukaci.
Kaha Yesu atambakanyine nalizu lyakukanguka ngwenyi, Ove Tata, nanguseza Xipilitu yami mumavoko ove. Hakukumisa kuhanjika ngoco afwile.
Uze kapitau omu amwene vyuma vinasoloka amutohwesele Kalunga, ambile ngwenyi, Camwenemwene mutu ou apwanga wakwoloka.
Kaha mayongomena osenaze akungulukile nakutala, hakumona vyuma vize vyasolokele vakindulukile kwavo nakuliveta hamapambo avo nakupihilila.
Oloze vaze valijivile nenyi vosena, namapwevo nawa vaze vamukavile hakufuma kuNgalileya, vemanyine kwakusuku, vamwene vyuma vyosenevi.
Kaha jino, kwapwile lunga umwe, lijina lyenyi apwile ikiye Yosefwe, apwile cilolo, lunga wamwenemwene wakwoloka,
ikiye kalikundwijile navakwavo kupunga yavo namuze valingileko, apwile wakuAlimateya, kwimbo lyakulifuci lyavaYuleya, atalilililenga wangana waKalunga.
Ikiye ayile kuli Pilatu nakumulomba mujimba waYesu.
Kaha aufumixileho, auvungilile halihina lyalinyu, amusavalikile mucimbumbe cakutota mulilolwa, mwapwile kanda vacifundemo lyehi mufu.
Lyapwile likumbi lyakulongesa vyahapaseka, kaha sambata yapwile kwakamwihi.
Mapwevo vaze vejile nenyi hakufuma kuNgalileya vavakavile munyima, vamwene cize cimbumbe nomu vasavalikile mujimba wenyi.
Kaha vakindulukile, valongesele vyuma vyamavumba amwaza namaji. Kaha halikumbi lyasambata vanokele nganomu lwaya luximbi.
Oloze halikumbi lyasemana lyatete, mulungulungu lyakuca, vayile kucimbumbe nakutwala vyamavumba amwaza vize valongesele lyehi cimweza.
Kaha lilolwa valiwanyine vanalixindumuna lyehi kucimbumbe.
Vengililemo, oloze mujimba waMwata Yesu kavauwanyinemoko.
Kaha casolokele, omu vapwile nakutatasana hacuma kana, kutala kuli vakivo kunemana malunga vavali vanavwale mahina akuvyakuma vyakuvyaku.
Vakivo hakwivwa woma nakufukama cameso-hamavu, vaze malunga vavehwile ngwavo, Mukakuyoya muli nakumutondela ika muli vafu?
Kexi ceka munoko, nasanguka lyehi. Anukenu muze ahanjikile nenu ximbu apwile acili kuNgalileya,
ngwenyi, Kuvanga Mwanamutu vamwecele mumavoko avatu vakaxili, vakamusukike kukulusu, kaha akasanguke ceka halikumbi lyamucitatu.
Kaha mazu enyi vawanukile.
Vafumine kucimbumbe, vakindulukile, kaha vyuma vyosenevi vavambulililevyo vaze likumi naumwe navakwavo vosena.
Jino vapwile Maliya wakuMangatala naYowana naMaliya naye yaYakova namapwevo veka nawa vaze vapwile navo hamwe, vaze vavambulilile vaposetolo vyumevi.
Mazu awa vawevwile nge ngambulwiji kaha, kaha kavavetavilileko.
Oloze Petulu akatukile, alahilile kucimbumbe, kaha hakunongaminamo nakutalamo amwene aze mahina alinyu kwauka wawo, kaha afumineko ayile kumahyenyi nakulikomokela kucuma kana casolokele.
Kaha kumana, halikumbi lize vene vakwavo vavali vapwile nakuya kwimbo vavuiuka ngwavo, Emau, kukiko kwahandunuka naYelusalema kafwe masatela makumi atanu nalimwe.
Vakivo vapwile nakuximutwila nakuhita muvyuma vyosena vize vyasolokele.
Kaha casolokele, ximbu haze vapwile nakuximutwila nakulihwojola, Ivene Yesu apandamine kuli vakivo nakutambuka navo.
Oloze meso avo awuvile mangana vahone kumutacikiza.
Avehwile ngwenyi, Mazu awa muli nakulihwojola hakutambuka mazu aka? Kaha Vemanyine kwavo nakuhomba kumeso avo.
Umwe, lijina lyenyi apwile ikiye Keleyopa, amukumbulwile amwihwile ngwenyi, Yove kahanyi uka wove unatwame kuYelusalema nakuzeneka kutacikiza vyuma vinasoloka kuze makumbi ano tahi?
Avehwile ngwenyi, Vyuma vika? Vakivo vamwambile ngwavo, VyaYesu wakuNazaleta, Uze apwanga kapolofweto wangolo nakuvilinga vyenyi nakumazu enyi kumeso aKalunga nakumeso avatu vosena,
omu vamuhananga vapilixitu vavalemu navilolo jetu mangana ngwavo, vamupayise afwe, kaha vamusukikanga kukulusu.
Oloze etu twatalililanga ngwetu, Ikiye vene Ou mwakavasokola vaIsalele. Mwomwo vene, kaha nawa lelo lino linapu likumbi lyamucitatu nawa kufumisa haze vyasolokanga vyumevi.
Kaha nawa, vakwetu mapwevo vamwe vatukomwesanga, mwomwo vapwanga cimenemene kucimbumbe,
kahomu vahonanga kuwana mujimba wenyi, vezanga vatwambanga ngwavo, Vatumwenesanga vangelo, vakivo vatwambanga ngwavo, Ikiye nayoyo.
Kaha vakwetu veka nawa twapwanga navo vayanga kucimbumbe, vaciwananga nge mwamuze vambanga vaze mapwevo, oloze Ikiyenyi kavamumwenemoko.
Yesu avambile ngwenyi, Enu Omwo mwahona mangana, nomwo mwaxipwokela mumicima yenu kwitavila mwosenomwo vahanjikile vapolofweto!
 Camutelanga Kulixitu kumona Vihuli evi numbengile nawa muupahu wenyi nyi?
Kaha hakuputuka kumazu aMose nawawa avapolofweto vosena, vyuma vyakumuvuluka Ikiye avalumbunwinyinevyo kuMazu-vasonekosena.
Kaha vahetele kwakamwihi nalimbo lize vapwile nakuya, oloze Ikiye himwalinga nge mwasaka kuhambakanako.
Oloze vamuxinjilile ngwavo, Twama nayetu, mwomwo likumbi hicingoloxi, linatoko lyehi. Kahengililemo atwamine navo.
Kaha casolokele, omu alingile hanasendavala lyehi navo kumesa, mbolo ayinonele, ayiwahixile, ayipuzwile, avahanyineyo.
Kaha meso avo atonene, vamutacikijile, kaha Ikiye kumeso avo hilelanganyi.
Kaha valihwile ngwavo, Twapwanga nakwivwa hyangu kumicima yetu omu apwanga nakuhanjika netu mujila, nomu apwanga nakutulumbunwina Mazu-vasoneka nyi?
Halwola luze vene Vakatukile vakindulukile ceka kuYelusalema, kaha vawanyine vaze likumi naumwe vanakunguluka, navaze vapwile navo,
vapwile nakwamba ngwavo, Mwata nasanguka vene, nalisolola lyehi kuli Ximona.
Kaha vakivo nawa vavahicilile muvyuma vize vyasolokanga mujila, nomu alijimbulanga kuli vakivo hakupuzula yize mbolo.
Ximbu vapwile nakuhanjika vyumevi, Ivene Yesu hilwi mukaci kavo, himwavamba ngwenyi, Kuli enu kupwenga kuunda.
Oloze vakivo valizuzukilile, vevwile woma, mwomwo vaxinganyekele ngwavo, Tunamono Xipilitu, xikaho.
Kaha avambile ngwenyi, Muli nakulinyengela ika? Kaha ikaze muli nakukakasanyina mumicima yenu?
Talenu mavoko ami namahinji ami mungutacikize yami Ivene. Ngukwatenu namavoko enu mumone, mwomwo Xipilitu kexi nanyama navifuhwa nganomu munangumono Ami navyoko.
Hakukumisa kuhanjika ngoco avalwezele mavoko enyi namahinji enyi.
Vakivo omu vapwile kanda vacitave nakuwahilila nakulihomokela, avehwile ngwenyi, Muli nacuma cakulya kuno tahi?
Kaha vamuhanyine cihanda caixi wakupepela.
Acitambwile acilile kumeso avo.
Kaha avambile ngwenyi, Wawa vene mazu Ami ngwahanjikile nenu ximbu ngwapwile ngucili nenu ngwami, Vyuma vyosenevi vasoneka kujiximbi jaMose nakumikanda yavapolofweto nakuJisamu, vyuma vyakunguvulukAmi, ngwami, kuvanga visoloke.
Haze vene avajikwile mumicima yavo mangana Mazu-vasoneka avalumbunukile.
Avambile ngwenyi, Mukiko vene muvasoneka ngwavo, Kulixitu mwakamona vihuli mwakasanguka ceka kuvafu halikumbi lyamucitatu,
kaha ngwavo, mulijina lyenyi vakambululenga kwalumuka cakupihilila, nakwambulula kuvakonekela milonga yaxili, kuli vakamafuci osena, kuputuka kuYelusalema.
Kuvyumevi enu munapu muvinjiho.
Kaha talenu, Ami nangukamitumina Uze vamixika lyehi kuli Tata, oloze vandaminenunga muno munganda palanga nomu navakamivwika ngolo jakufuma mwilu.
Kaha avalowelemo avatwalile mbwe nakwakulitalasana naMbetane, kaholwele mavoko enyi nakuvawahisa.
Kaha casolokele, haze apwile nakuvawahisa, avahandunukile, kaha vamutwalile mwilu.
 Vakivo vamulemesele, vahilukile kuYelusalema nakuwahilila cikuma.
Kaha hakumbi hakumbi vapwile mutembele nakumukisula Kalunga.
