Aya e mashiwi yakwa Nehemia, mwana Hakaliya. Nomba cali mu mwaka uwalenga amakumi yabili (20) uwa mfumu Atakisesi, mu mweshi wa Kisilefu, ilyo nali mu musumba wa Susa. 
Hanani umo uwa muli bamunyinane, alishile ukufuma ku calo ca Yuda, bali na bantu bamo. Elyo nabepwishe pa mulandu wa Bayuda abashele no kupusuka kuli bunkole, kabili na pa musumba wa Yerusalemu. 
Elyo nabo balyaswike no kutila, “Abalubwike muli bunkole, abashele muli ici calo, bali no bulanda ubukalamba no kwikatwa insoni nganshi. Icibumba ca Yerusalemu naco cine calibongoloka no kuponena panshi. Kabili ne mpongolo nasho, shalipya.”
Ilyo naumfwile aya mashiwi, awe naikala na panshi no kulilafye. Nalooseshe nganshi pa nshiku ishingi. Nafungile ukulya, no kupepa kuli Lesa wa mu mulu. 
Elyo nasosele nati,
Shi wingateya ukutwi kobe no kwisula amenso yobe pakuti umfwe ipepo lyandi ne mubomfi obe. Ine, akasuba no bushiku, ndepapatila ababomfi bobe abena Israeli. Ndeyebelela pa fyabubifi fyonse ifyo ifwe fwe bena Israeli twabifya kuli iwe, ifyo na ine wine pamo na ba mu ŋanda yandi twabifyako. 
Twabombele ifintu mu bunasha bwalufyengo kuli iwe. Tatwakonkele nangufye panono amalango ne fipope nangu amafunde ifyo wapeele ku mubomfi obe Mose.
 “Nomba ibukisha amashiwi ayo waebele umubomfi obe Mose, ayakuti, ‘Nga cakuti mwansangukila, ndi nokumusalanganishisha mu mishobo ya benafyalo. 
Lelo nga cakuti mwabwelulukila kuli ine, no kubeela amafunde yandi, elyo nangufye cingaba cakuti abantu benu ababa muli bunkole baba ukutali, ine ndi nokubalonganika no kubafumya kulya no kubaleta ku cifulo icasalwa ukwikalamo ishina lyandi.’
“Nomba aba e babomfi bobe, kabili abantu bobe abo wapususha na maka yobefye ayakosesha na ku kuboko kobe ukwamaka. 
We Mfumu yandi, shileka ukutwi kobe kukutike kwipepo lya mubomfi obe, na ku mapepo ya babomfi bobe abatemwa ukucindika ishina lyobe. Shi napapata leka umubomfi obe abe uwashuka. Leka uyu muntu amusekelele.”
Kabili cali mu mweshi wa Nisani mu mwaka walenga amakumi yabili (20) iya bufumu bwakwa Atakisesi, ilyo bamuletele umwangashi, ine naubuula no kupeela ku mfumu. Nomba ine nshatalile moneka bulanda bulanda pa cinso caiko. 
Eico imfumu yatile kuli ine, “Bushe mulandu nshi impumi yobe ibelele no bulanda, ilyo taulwele? Ici tacili bulanda bwacimbi, lelo bulanda bwa ku mutima.”
lelo naeba imfumu nati, “Shi imfumu naibe no bumi umuyayaya! Ngakuti nakaana shani ukuba no bulanda pa menso, apo umusumba uwabamo inshinshi sha fikolwe fyandi waba icibolya, ne mpongolo shauko shalyonaika ku mulilo.”
Imfumu yalanda kuli ine aiti, “Nga ico ulefwaya cinshi?”
kabili nalanda na ku mfumu nati, “Nga cakuti casekesha imfumu kabili nga cakuti umubomfi wenu asanga ukusekelelwa ku cinso cenu, shi lekenifye nje ku Yuda ku musumba wa nshinshi sha fikolwe fyandi, pakuti nkaye kuula cipya cipya.”
Elyo imfumu yasosa kuli ine, ninshi na namfumu ekele ku lubali lwaiko, aiti, “Bushe ulwendo lobe lukakokola shani? Kabili bushe ukabwela lilali?” Kanshi calisekeshe imfumu ukuntuma. Elyo na ine napekenye inshita iyalinga.
Elyo na ine natile ku mfumu, “Nga cakuti casekesha imfumu, kuti bampeelako amakalata natwala ku balashi ba citungu ca kwishilya lya mumana, epakuti bansuminisha ukupitamo umutende, mpaka nkafike ku Yuda. 
Kabili ukuti bampeelako na imbi kalata iyakutwala kuli Asafu kasunga wa mutengo wa mfumu, pakuti aya mpeelako imiti yakupangila imyalo ya pa mwinshi wa mpongolo ya kwi Tempele, iye linga lya ku musumba elyo ne ya ŋanda iyo nkekalamo.” Elyo imfumu yalimpeele ukulingana nefyo nalombele pantu ukuboko kusuma ukwakwa Lesa kwali pali ine. 
Elyo naile ku balashi ba mu citungu ca mwishilya lya mumana, nabapeela amakalata ya mfumu. Pa nshita yakwima imfumu yampeela abakalamba ba bashilika na bashilika ba pali bakabalwe.
Ilyo Sanibalati umwina Horoni elyo na Tobia nga cilolo umwina Amoni bati bomfwe umulandu, bafulwa nganshi pakumfwa ukuti umuntu umo naisa mukwafwilisha abana bakwa Israeli.
Ilyo nafikile mu Yerusalemu, naikalamo ne nshiku shitatu. 
Elyo naima ubushiku na bamo abantu abanonofye. Nshaebeleko umuntu nelyo umo ifyo Lesa wandi abikile mu mutima wandi ifyakucitila Yerusalemu. Kabili nshakwete icitekwa cakuninapo cimbi ukucila pali kabalwe wandi uo naleninapo. 
Kabili mu nshita ya bushiku napitile mu Mpongolo ya ku mukonko pa mwinshi ku Cishima ca Cisoka elyo na ku Mpongolo ya Fisoso. Natandalile ifibumba fya Yerusalemu ifyawile panshi ne mpongolo shafiko ishaonawilwe ku mulilo. 
Elyo naile na ku Mpongolo ya Kamfukumfuku na ku Cishiba ca Mfumu. Awe nshasangile inshila iyingapitapo kabalwe nanininepo. 
Kanshi mu nshita ine iya bushiku naile ndeenda mu mukonko no kulengula bwino ifyo ilinga lyali. Elyo na panuma ya ifi nalibwelulwike no kwingila kabili pa Mpongolo ya ku mukonko. 
Kwena bacilolo nabo bene tabaishibe uko naile nangu ifyo nacitile. Pantu nshali nshilaeba Abayuda, bashimapepo, bashimucindikwa, bacilolo elyo na bambi bonse abali nokubombako uyu mulimo.
Elyo natile kuli bena, “Bushe namumona ubulanda tuli nabo? Mwamona Yerusalemu ishele icibolya elyo impongolo nasho shalipya ku mulilo. Aleni natukuule ilinga lya Yerusalemu cipya cipya, pakuti twisebana nakabili.” 
Kabili nabebele na pa luse lwakwa Lesa wandi ulwangafwilisheko elyo na pa mashiwi ya mfumu yantu yanjebele.
Lelo ilyo Sanibalati umwina Horoni, Tobia umwina Amoni nga cilolo, na Geshemu Umuarabu baumfwile ici cintu, batuseka no kutusuusha nganshi nokutila, “Nga ici cintu mwacita cinshi? Bushe mulesangukila imfumu?”
Elyo na ine nabaswike nati, “Lesa wa mu mulu umwine ali nokutupeela ishuko. Eico kanshi na ifwe fwe babomfi bakwe tuleima no kukuula. Lelo imwe tamuli na nsambu nangu icacishilano nangu icacibukisho mu Yerusalemu.”
Elyo shimapepo mukalamba Eliashibu na bamunyina abali bashimapepo baima bakuula Impongolo ya Mpaanga, baisangulula no kubika ifiibi mu ncende fyali nokubamo. Bakuulile ilinga ukufikafye na ku Lupungu lwa mwanda umo (100), elyo balisangulula no kulisangulula. Awe bakonkenyepo ukukuula mpaka na ku Lupungu lwa Hananeli. 
Abapalamene nabo pakukuula bali bena Yeriko, elyo pakonka Sakuri mwana Imuri.
Impongolo Yesabi yakuulilwe na bamwana Hasena. Babikile imyalo pa ncende yaiko, baikasha ifiibi mu ncende yafiko elyo babika ne fyakukakilako ne mipilikisho. 
Meremoti mwana Uria nao uwali mwana Hakosi awemye iciputulwa cakonkelepo. Elyo no wamukonkelepo ali ni Meshulamu mwana Berekia, nao uwali umwana mwaume wakwa Meshasabeli, nao akonkelemofye alewamya. Elyo na umbi uwamukonkelepo ali ni Sadoki mwana Baana, nao wine alewamyafye ilinga umushaweme. 
Iciputulwa cakonkelepo cabombelwe na baume abafumine ku Tekoa. Nomba abakalamba babo bena bakaana ukubomba no kubeela umulimo wa ntungulushi shabo.
Yehoada umwana mwaume wakwa Paseya elyo na Meshulamu umwana mwaume wakwa Besodeya, ebabombele umulimo wakuwamya Impongolo ya Yeshana. Babikile imyalo pa ncende yaiko, baikasha ifiibi mu ncende yafiko elyo babika ne fyakukakilako ne mipilikisho. 
Elyo ababakonkelepo kukuwamya ilinga bali ni Melatiya umwina Gibeoni, Yadoni umwina Meronoti, abaume ba ku Gibeoni na ku Misipa, abantu abateekelwe no mulashi wa citungu ca mwishilya lya mumana. 
Elyo uwabakonkelepo ukuwamya ilinga ni Usieli umwana mwaume wakwa Harhaya umo uwa pa balefula golide, ewakuulileko nao ilinga. Uwamukonkelepo ni Hananiya uwalepanga amafuta ayanunka ubusaka. Ebakuulile Yerusalemu ukufika na pa ncende apakulishe umutika wa cibumba. 
Elyo nakabili uwakonkelepo kukuwamya ilinga ni Refaiya umwana mwaume wakwa Huri, uwali intungulushi ya citika wa citungu ca Yerusalemu. 
Kabili uwabakonkelepo ni Yedaya umwana wakwa Harumafu uwawemye ilinga ilyali ku ntanshi ya ŋanda yakwe. Kabili uo bapalamene nankwe kukuwamya ilinga ni Hatushi, umwana mwaume wakwa Hashabiniya. 
Malikiya umwana wakwa Harimu elyo na Hashubu umwana mwaume wakwa Pahati Moabu nao awemye ulubali lunankwe, pamo pene no Lupungu lwa Malungu. 
Elyo kabili uwamukonkelepo ni Shalumu umwana mwaume wakwa Halohesha, intungulushi iya citika wa citungu ca Yerusalemu. Umwine pamo na bana bakwe abanakashi ebamwafwileko ukuwamya ilinga.
Hanuni pamo na bekashi ba mu Sanoya nabo bayafwilishe ukuwamya Impongolo ya ku mukonko. Baliikuulile elyo baikasha ifiibi mu ncende yafiko elyo babika ne fyakukakilako ne mipilikisho. Elyo bakuula ne cibumba icalepa amakubiti ikana limo (1,000), ukufika na ku Mpongolo ya Fisoso. 
Malichiya umwana mwaume wakwa Rekabu, intungulushi ya citungu ca Beti Hakeremu, ewawemye Impongolo ya Fisoso. Aliikuulile bwino elyo aikasha ifiibi mu ncende yafiko abika ne fyakukakilako ne mipilikisho.
Shalumu umwana mwaume wakwa Koli Oose, intungulushi ya citika wa citungu ca Misipa, ewabombele mukuwamya umwinshi wa pa Mpongolo ya Kamfumfuku ka menshi. Akuula no kufimbapo, elyo aikasha ifiibi mu ncende yafiko, abika ne fyakukakilako ne mipilikisho. Kabili aliwemye no kukuula icibumba ca cishiba ca Shela icali mwibala lya mfumu, ukufikafye na ku matabo ayakutentemukapo ukufuma ku musumba wakwa Davidi. 
Uwamukonkele ni Nehemia umwana mwaume wakwa Asibuku, intungulushi ya citika wa citungu ca Beti Suri. Atampile ukuwamya ififulo ukufikafye na kuntanshi ya nshinshi shakwa Davidi, uko baimbile icishiba, elyo no kufika na ku Ŋanda ya Mpalume.
Elyo abamukonkelepo bena Levi, ebawemye ilinga. Baletungululwa na Rehumu, umwana mwaume wakwa Bani. Elyo uwamukonkelepo ni Hashabiya, intungulushi ya citika wa citungu ca Keila. Nao awemye fyonse ukulingana ne fyaonaike mu citungu cakwe. 
Pali ena pakonkele ababwananyina, abatungulwilwe na Bafayi umwana mwaume wakwa Henadadi, intungulushi ya citika wa citungu ca Keila icasheleko. 
Pakonkele na umbi pali ena, noyu ni Eseri umwana mwaume wakwa Yeshua, intungulushi ya mu Misipa. Uyu nao ewawemye cipya cipya icipande icabela kuntanshi ya lupili lwakuya fika ku ŋanda ya fyanso ulwabela ku cifutu ce linga. 
Balaki umwana mwaume wakwa Sabayi mu kucenjela kwakwe nao aliwemye incende imbi iyakufuma pa cifutu ukufika ukwakwingilila mu ŋanda yakwa Eliashibu shimapepo mukalamba. 
Kabili uwakonkelepo ni Meremoti umwana mwaume wakwa Uriya uwali umwana mwaume wakwa Hakosi. Uyu nao ewawemye ifyaonaike ku ncende imbi ukufuma ku mwinshi wa ŋanda yakwa Eliashibu ukufikafye na ku mpela ya ŋanda ine iyakwa Eliashibu.
Abakonkelepo ukuwamya iyi ncende ni bashimapepo, abo abafumine mu ncende iyashingulwike Yerusalemu. 
Elyo kabili abakonkelepo ni Benjamini na Hashubu. Nabo babombele uyu mulimo wakuwamya iyi ncende apalungatene na mayanda yabo. Kabili uwakonkelepo ali Asaria umwana mwaume wakwa Maaseya, umwana mwaume wakwa Ananiya. Nao abombele umulimo wakuwamya mupepi na pa ŋanda yakwe. 
Kabili panuma yakwe, Benuyi umwana mwaume wakwa Henadadi nao awemye incende imbi, ukufuma ku ŋanda yakwa Asaria ukupita ku cifutu ukushinta ku cinshoko. 
Palali umwana mwaume wakwa Usayi, nao awemye incende iyalungatana ku cifutu no lupungu, ukufuma ku ŋanda ya mfumu iya pamulu, iyali ulubansa lwa cifungo. Elyo kabili uwakonkelepo ni Pedaiya umwana mwaume wakwa Paroshi, 
elyo na babomfi be Tempele abaleikala pa mulu wa lupili lwa Ofeli. Aba nabo bonse babombele umulimo wakuwamya ilinga ukufika na ku Mpongolo ya Menshi, ukulungama lwa ku kabanga elyo na lwa ku lupungu lwafuma icofi. 
Kabili abakonkelepo, bena Tekoa. Aba bantu nabo babombele umulimo wakuwamya ulubali lubiye, ulwakufuma ku lupungu lwafuma icofi icikalamba ukuya fikafye na kwilinga lya Ofeli.
Pa mulu wa Mpongolo ya Bakabalwe, bashimapepo napo pene baliwemyepo. Cila shimapepo alewamya apalungatana ne ŋanda yakwe. 
Elyo panuma yabo, Sadoki umwana mwaume wakwa Imeri, ena nao awemye ilinga ukulungatana ne ŋanda yakwe. Elyo uwakonkelepo ali ni Shemaiya umwana mwaume wakwa Shekaniya kasunga wa ku Mpongolo ya ku Kabanga uko alewamya. 
Panuma yakwe pakonkele Hananiya umwana mwaume wakwa Shelemiya, elyo na Hanuni umwana mwaume uwalenga mutanda mu ŋanda yakwa Salafu, nabo bawemye ku lubali lumbi. Mupepi nabo pakonkele Meshulamu mwana Berekia uwawemye apalungatene ne ŋanda yakwe. 
Elyo no wamukonkelepo ni Malikiya, umo pali bakafula wa golide, ewabombele umulimo wakuwamya ilinga ukuya fikafye na ku ŋanda ukwaleikala ababomfi be Tempele pamo na bashimakwebo, apalungatene ne Mpongolo ya Hamifakadi, ukufika na ku muputule wa pamulu uwabela pa cifutu. 
Elyo kabili, pakati ka muputule wa pamulu uwabela pa cifutu, ukuya fikafye na pa Mwinshi wa Mpaanga, bakafula ba golide elyo na bamakwebo ebawemye mukukuula.
Ilyo Sanibalati aumfwile ukuti tulekuula ilinga, akalipa no kufulwa icine cine. Kabili alatumfya na Bayuda. 
Elyo asosa pa cinso ca banankwe na ku bashilika ba bena Samaria ati, “Cinshi aba Bayuda ababula amaka balecita? Bushe bakakuula cipya cipya ilinga? Bushe bakalatuula amalambo? Bushe bakacipwisha mu bushiku bumo? Bushe balesubila ukubwesesha amaka mu mabwe ayaocewa mu mulilo ayo bashula mu mina ya fitantala?”
Elyo Tobia umwina Amoni, uwali nankwe, atile, “Ala ici balekuula, nangufye ni mumbwe aninapo, awe mukwai kuti cabongoloka, nangufye bakuulile na mabwe cafyefye!”
Umfwa we Lesa wesu ifyo batusuula. Ubabweseshe insele shabo pa mitwe yabo abene. Kabili bapeeleni ukuba icitapwa ku calo ca bunkole! 
Tecakwesha ukufimba pa mampulu yabo. Kabili tecakwesha ukufuuta ifyabubifi fyabo ifyo bacita, pantu nabatuka abalebomba imilimo yakukuula.
Kanshi twakuula ilinga mpaka twalifishafye na pakati ka butali bwaliko, pantu abantu abalebomba mukukuula bali abaikatana imitima mu mulimo wakukuula.
Lelo Sanibalati, Tobia, Abaarabu, abena Amoni, elyo na bena Ashidodi ilyo baumfwile ukuti amalinga ya Yerusalemu yele yalecilikwa kabili ne fipata nafyo file filecilikwa, neci cabalengele ukufulwa nganshi. 
Elyo bonse baikatene pamo ukuti bese mukulwisha abena Yerusalemu no kulenga kube ifimfulunganya. 
Eico ifwe twapepele kuli Lesa wesu, no kubika bamalonda ba kasuba no bushiku abakubacinsha.
Elyo abena Yuda batile, “Amaka ya basenda ifintu nayapwa, elyo ifibungulubwe nafyo fyalifulisha. Nga kuti twakuula shani ili linga?”
Kabili abalwani besu batile, “Intanshi ilyo tabalati beshibe nangu ukutumona, ifwe tuli nokuba kulya kwine pamo pene nabo. Elyo tuli nokubepaya, no mulimo uli nokufubalila.”
Kanshi ifi efyo cali ilyo Abayuda bamo abaleikala mupepi nabo baishile no kutweba ukulingana ne miku ikumi limo pali ici nokutila, “Ala konsefye uko mukapilibukila, bali nokutusansa.” 
Elyo na ine nalashike abantu bamo umo ilinga talilapwa, umushali nangu cimo. Kabili nababikile mu ndupwa mu ndupwa ninshi bali ne fyanso fya mafumo, impanga na mata. 
Elyo naloleshe no kumona ifintu ifi, elyo naima no kweba abalashi, intungulushi elyo na kuli bambi abantu abaliko no kutila, “Mwikwata umwenso kuli bena. Ibukishenifye Yawe uuli impalume, elyo ewabafye uwakutiinya. Kabili mube abakulwishishako na bamunonko, abana abaume na bana abanakashi, abakashi benu elyo na mayanda yenu yene.”
Ilyo abalwani besu baumfwile ukuti natwishiba amapange yabo, nokuti Lesa nafulunganya amapange yabo, lyena na ifwe bonse twalibwelele mukukuula ilinga, cila umo ku mulimo wakwe. 
Ifi efyo cali ukufumafye ilya ine nshita, abantu bandi abali citika babombele kukukuula ilinga, elyo bambi nabo abali citika babuulile amafumo, inkwela, amata elyo ne fyakucinga umubili. Kabili ne ntungulushi nasho shaiminine kunuma ya Bayuda bonse, 
abo abalekuula ilinga. Elyo na bonse abalepalamika ifibombelo fyakukulila, balebomfya ukuboko kumo elyo ukuboko kumbi nako baikatilako ifyanso. 
Elyo cila kakuula onse alifwele ulupanga lwakwe mu musana ilyo alekuula. Lelo umuntu uwalelisha ipenga ena ali mupepi na ine.
Elyo ine nalaeba na basambashi babo, intungulushi shabo elyo na bantu bonse nati, “Umulimo naukosa nganshi kabili naukula nganshi, elyo ifwe tuli abatalukana nganshi ukufuma ku muntu no muntu munankwe ukukonka ilinga. 
Uko konse mwaumfwa iciunda ce penga, longaneni na ifwe kulya kwine. Lesa wesu ali nokutulwilako.”
Kanshi twalitwalilile ukubomba uyu mulimo na bantufye abanono, abalifye citika ninshi nabekata na mafumo, ukutulafye ulucelo mpaka ilyo intanda shalatula. 
Kabili pa nshita imo ine, nasosele ku bantu natila, “Shi cila muntu pamo no mubomfi wakwe, basendame mu musumba wa Yerusalemu, pakuti babe abalinshi besu ubushiku. Kabili akasuba, kuti baisa mukutubombelako imilimo, ubushiku nabo baletulindako.” 
Kabili nangufye nine wine, nangu ni bamunyinane, nangufye abantu bandi abankonka mukumombela, nangu ni bamalonda bandi bene tatwalefula ifyakufwala pakusendama. Kabili cila muntu aleba ne canso cakwe mu minwe yakwe. Kanofye ilyo cila muntu aleowa, elyo alefuula.
Nomba abaume na bakashi babo batampile ukuilishanya apakalamba, pa mulandu wa bamunyinabo Abayuda. 
Bamo pebumba nabo basosa abati, “Ifwe, abana besu abaume na bana besu abanakashi tuli bengi nganshi. Kanshi lekenifye tusendepo ifyakulya, epakuti tube abomi nga twalalya.”
Kabili na bambi eko bali abatile, “Ifwe tuli na mabala yesu, amabala ya myangashi pamo na mayanda yesu ifyo tulepeela nge cikatilo pakukabulamo ifyakulya ifyakutupususha ku cipowe nga caisa.”
Elyo kabili kwali abantu bamo abatile, “Ifwe pakulipila umusonko ku mfumu, uwa pa filime fyesu na pa mabala yesu aya myangashi twashimafye indalama. 
Lelo nangula twabafye cimo cine na bamunyinefwe, elyo umulopa nao umo wine no wa bamunyinefwe, elyo abana besu nabo bawama kwatifye bana babo, mu cine cine ifwe tulepatikisha abana besu abaume na banakashi kukuba abasha. Kabili bamo abana besu abanakashi nabasendwa na mu busha. Ala tatukwetepo na maka ayakuti twingabapususha nakalya. Pantu abantu bambi ebaba na mabala yesu aya myangashi pamo ne mpanga shesu.”
Ilyo ine naumfwile ukulilishika kwabo, elyo na mashiwi yonse, nalifulilwe icibi. 
Panuma yakutontonkanyapo nganshi mu mutima, awe nakalipila abasambashi elyo na bakateeka. Nabeba nati, “Onse uwa muli imwe alalundapo kansosela pakupoka ifyo mupeela bamunyinenwe.” Kanshi elyo naitile icilye ca bantu icikalamba icakubalubulwisha. 
Elyo natile kuli bena, “Bamunyinefwe Abayuda abashitishiwe ku mitundu ya bantu Abenafyalo, twalibalubula ukulingana na maka yesu. Nomba bushe nimwe mwalashitisha bamunyinenwe pakuti tukese balubula nakabili?” Elyo nabo balifye tondolo, tabamwene na cakusosapo.
Kabili natile, “Ico mulecita te cintu icisuma iyoo. Bushe tamulefwaya ukwenda mu katiina kakwa Lesa, pakuti Abenafyalo, abalwani besu, betuseka? 
Ala na ine wine pamo na babwananyina banandi pamo na babomfi bandi bene, tulabakongweshako ulupiya pamo ne ŋanu. Nomba lekeni ukulundapo kansosela. 
Mubabweseshe bwangu incende shabo umo balimina, amabala ya myangashi, amabala ya miolifa no mwaba amayanda yabo. Mubabweseshe na filya mwabapingwile ukulundapo pa misha yonse iya pa ndalama, iya pa ŋanu, iya pa mwangashi elyo na pa mafuta.”
Intungulushi nasho epakulanda ashiti, “Tuli nokubwesha, kabili ifwe tatwakafwayeko akantu nelyo kamo akakulundapo kuli bena. Ifwe tuli nokubombafye ifyo mwasosa.”
Elyo nakunta ne cisempe ca mwingila wandi no kutila, “Ifi efyo Lesa akunte umuntu onse uushabake ishiwi ili. Shi Lesa namutamfye mu ŋanda yakwe na mu fyuma fyakwe fyonse! Ifi efyo akuntwe kabili eshala na kantu!” Elyo ibumba lyonse lyayasuka aliti, “Ameni!” Elyo balumbanya na Yawe. Abantu nabo epakucita ukulingana ne cilayo ici.
Ine nali umulashi wabo mu calo ca Yuda ukutampafye mu mwaka uwakulenga amakumi yabili (20) iya bufumu bwakwa Atakisesi, ukufika na mu mwaka uwalenga amakumi yatatu na ibili (32). Pa myaka yonse iyi, imyaka ikumi limo na ibili (12), ine nangufye ni bamunyinane bonse tatwatala atulyapo ifilyo fya bulashi. 
Lelo ku balashi babalilepo, abantangilile, bena balecusha abantu. Balepoka ku bantu umukate no mwangashi, mukulundapo ku ndalama amashekeli amakumi yane (40) aya silifa ayo balebasonkesha. Kabili na babomfi ba balashi nabo balecusha abantu. Nomba ine nshalecitako ifi, pantu naletiina Lesa. 
Ine mu nshita yakukonkelela ukubomba ifyo nshifwile kubomba, naiposele ne mwine kukuwamya ilinga ili. Bonse abantu bandi balelonganafye palya pene mukubomba umulimo. Eico kanshi, bonsefye ababomfi bandi tabashitilepo impanga nangu imo iyoo.
Kabili abantu ukulingana no mwanda umo na makumi yasano (150), Abayuda elyo na bacilolo, twalelya pamo nabo petebulo lyandi, kabili efyo cali na kuli bonse abaleisa kuli ifwe ukufuma ku mishobo iyatushingulwike. 
Kanshi cila bushiku balempekanishisha cilume wa ŋombe umo elyo ne mpaanga mutanda ishalondoloka bwino. Kabili inkoko nasho ishisuma shalepekanishiwa cila bushiku. Elyo ukulingana ne nshiku ikumi limo, nalyo line kwaleba ukupekanya kwa myangashi iyalekana lekana. Nelyo cali ifi, ine nshatalile mfwaya ifilyo fya bulashi pantu aba bantu balecula ku mulimo uwakosa. 
Mwe Lesa wandi, munjibukishe no kumpaala ne mwana wenu pali conse ico nacita kuli aba bantu.
Nomba cali ukuti ilyo Sanibalati, Tobia, Geshomu Umuarabu, elyo na balwani besu bambi, baumfwile ukuti ninkuulako ilinga, elyo tapali napashele akapunda, nelyo nali nshilabika ifiibi mu minshi yakwingilila nangu ukufuminapo, 
elyo Sanibalati na Geshomu nabo bantumina na mashiwi abati, “Isa bwangu tukumane bonse mu mushi umo uwabela mu nika ya Ono.” Lelo bena, baletontonkanya ukuncita ububi.
Kanshi na ine epakubatumina inkombe nokutila, “Ine kuno ndi pa mulimo uukalamba nganshi, kanshi ine tekuti njise uko, iyoo. Cinshi ico umulimo wingafubalishiwa ilyo ine nafumako nokwisa uko muli?” 
Lelo bena bakonkanyapo ukuntumina aya mashiwi pa miku ine, elyo na ine nalebasukafye mu musango umo wine.
Elyo Sanibalati atumine umubomfi wakwe kuli ine kwati fintu acitile pakutampa. Amutumine pa muku uwalenga isano ne nkalata iyabula ukwisalwa mu maboko yakwe. 
Elyo mu nkalata mwalembelwe ifyakuti,
Elyo kabili wasonta na bakasesema abakubila pali iwe mu Yerusalemu abati, ‘Abayuda baba ne mfumu.’ Nomba aya mashiwi yali nokubwelela ku mfumu. Eico kanshi isafye, tumfwane bonse.”
Kanshi ine nalimutumine amashiwi ukutila, “Takuli ifintu ifili ngefi ulesosa ifilecitika. Ifi fyonse ulefyelenganyafye mu mutima obe.” 
Pantu bonse balefwaya ukuti tube no mwenso uwakutila, “Amaboko yabo yakanakuka kukubomba imilimo, tabakatale abaipwisha.” Na ine epakupepa nati, “Nomba mwe Lesa kosheni amaboko yandi.”
Ubushiku bumo naile ku ŋanda yakwa Shemaiya umwana mwaume wakwa Delaya, umwana mwaume wakwa Mehetabelo, uwaisalilwe mu ŋanda. Anjeba nokutila, “Shi natuleya tukumane pamo mu ŋanda yakwa Lesa, iyili mwi Tempele, elyo twisaleko ne fiibi fya mwi Tempele mwine, pantu baleisa kwipaya. Icine cine ubushiku baleisa mukukwipaya.”
Lelo na ine natile, “Bushe umuntu uwaba nga ine kuti abutuka? Nangu bushe umo uuli nga ine kuti aya mwi Tempele pakuti apusushe ubumi bwakwe? Awe tekuti njemo iyoo!” 
Kwena nalishiba ukuti te Lesa amutumine ukulanda ifi, lelo ukuti ni Tobia pamo na Sanibalati ebamupeele amafisakanwa no kumutuma ukwisa nsembeleka. 
Ico bamutumine ni pakuti ese antiinye mbe no mwenso, elyo mbifye pakucita ici, elyo panuma bakese mpeela ishina ilibi no kunsebanya.
“We Lesa wandi ibukisha Tobia pamo na Sanibalati, ukulingana neyi imilimo yabo. Ibukisha na ulya kasesema mwanakashi Noadia elyo na bakasesema bambi abalefwaya ukulantiinya.”
Kanshi ilinga lyapwile ukulikuula mu nshiku amakumi yasano na shibili (52), pa bushiku bwalenga amakumi yabili na shisano (25) ubwa mweshi wa Eluli. 
Ilyo abalwani besu bonse baumfwile ifi, imishobo yonse iyashingulwike yali no mwenso. Kabili baisuulile nganshi abene, ico balishibe ukuti umulimo onse uwabombelwe wacitike ku maka yakwa Lesa epela.
Kabili mu nshiku shilya abasambashi ba bena Yuda batumine amakalata ayengi kuli Tobia. Elyo amakalata yambi nayo yalefuma kuli Tobia no kuya kuli bena. 
Pantu abengi mu calo ca Yuda balilayene nankwe, pantu ali ni shifyala wakwa Shekaniya umwana mwaume wakwa Ara. Kabili umwana wakwe umwaume Yehohanani aupile umwana mwanakashi wakwa Meshulamu umwana mwaume wakwa Berekiya. 
Kabili baleta utusebo twakwe utusuma kuli ine, elyo no kumweba amashiwi nalelanda. Elyo Tobia nao aletuma no tusebo twacintiinya kuli ine.
Nomba ilyo ilinga lyapwile ukukuulwa, elyo nabikamo ne fiibi bwino bwino mu ncende shafiko, nasonta na bakalinda wa mpongolo, bakemba, elyo abena Levi nabo basontwa ku mulimo wabo. 
Elyo ine nasontele munyinane Hanani ukuba kangalila wa Yerusalemu, pamo na Hananiya uwali kangalila wa bashilika ba kwisano, pantu ali uwacishinka no kuba uwakutiina Lesa ukucila abantu bambi. 
Elyo nalandile kuli bena nati, “Mwilaisula impongolo sha mu Yerusalemu, kano ilyo akasuba katampa ukukaba. Kabili pa nshita bakalinda wa mpongolo bacili nabeminina pakulonda, bafwile ukulaisalako ifiibi no kupilikishako. Elyo musontemo na bekashi bamo aba mu Yerusalemu ukuba bakalinda, bamo pa ncende ishasontwa elyo bambi nabo pa ntanshi ya mayanda yabo.”
Nomba umusumba wali uwapabuka kabili uukalamba nganshi. Lelo abantu balimo abanono, kabili na mayanda yene yali tayalakuulwa. 
Kanshi Lesa wandi acibika mu mutima wandi ukuti nonganye abasambashi, bacilolo elyo na bekalacalo mukubalembesha ukulingana ne ndupwa shabo. Awe nasanga ne citabo ico balembelemo ababalilepo ukubwela ukulingana ne ndupwa shabo. Ifi efyo nasangile ifyalembelwemo.
Aba, e bantu abaikele mu citungu ca calo abaishile ukufuma muli bunkole, abantu abo imfumu Nebukadinesa iya mu Babiloni asendele. Babwelele ku Yerusalemu pamo pene na ku Yuda, cila muntu abwelele ku mushi kumwakwe. 
Bonse baishile pamo na Serubabeli na Yeshua, Nehemia, Asariya, Ramiya, Nahamani, Modekai, Bilishani, Misipereti, Bigifai, Nehumu elyo na Baanaya.
Abana ba lupwa lwakwa Paroshi bali amakana yabili no mwanda umo na makumi cine lubali na babili (2,172).
Abana bakwa Shefatiya nabo bali imyanda itatu na makumi cine lubali na babili (372).
Ulupwa lwakwa Ara nabo bali imyanda mutanda na makumi yasano na babili (652).
Abana bakwa Pahati Moabu, abali abana bakwa Yeshua na Yoabu, bali amakana yabili ne myanda cine konse konse, ne kumi limo na cine konse konse (2,818).
Abana bakwa Elamu bali ikana limo ne myanda ibili na makumi yasano na bane (1,254).
Abana bakwa Satu bali imyanda cine konse konse na makumi yane na basano (845).
Abana bakwa Sakayi bali imyanda cine lubali na makumi mutanda (760).
Abana bakwa Binuyi bali imyanda mutanda na makumi yane na cine konse konse (648)
Abana bakwa Bebai bali imyanda mutanda na makumi yabili na cine konse konse (628).
Abana bakwa Asigadi bali amakana yabili ne myanda itatu na makumi yabili na babili (2,322).
Abana bakwa Adonikamu bali imyanda mutanda na makumi mutanda na cine lubali (667).
Abana bakwa Bigifai bali amakana yabili na makumi mutanda na cine lubali (2,067).
Abana bakwa Adini bali imyanda mutanda na makumi yasano na basano (655).
Abana bakwa Ateri, muli Hesekia, bali amakumi pabula na cine konse konse (98).
Abana bakwa Hashumu bali imyanda itatu na makumi yabili na cine konse konse (328).
Abana bakwa Besai bali imyanda itatu na makumi yabili na bane (324).
Abana bakwa Harifu bali umwanda umo ne kumi limo na babili (112).
Abana bakwa Gibeoni bali amakumi pabula na basano (95).
Abaume abaleikala mu Betelemu elyo na Netofa bali umwanda umo na makumi cine konse konse na cine konse konse (188).
Abaume abaleikala mu Anatoti bali umwanda umo na makumi yabili na cine konse konse (128).
Elyo nabo abena Beti Asimafeti nabo bali amakumi yane na babili (42).
Abaume aba ku Kiriati Yarimu, Kefira na Beroti bali imyanda cine lubali na makumi yane na batatu (743).
Abaume ba ku Rama na bena Geba nabo bali imyanda mutanda na makumi yabili na umo (621).
Elyo abaume ba ku Mikimasi nabo bali umwanda umo na makumi yabili na babili (122).
Abaume abali ku Betele na bali ku Ai bali umwanda umo na makumi yabili na batatu (123).
Abaume aba ku Nebo kumbi nabo abaume bali amakumi yasano na babili (52).
Elyo abaume ba ku Elamu kumbi nabo bali ikana limo ne myanda ibili na makumi yasano na bane (1,254).
Abana abaume ba ku Harimu bali imyanda itatu na makumi yabili (320).
Abana abaume ba ku Yeriko bali amakumi yatatu na makumi yane na basano (345).
Abena Lodi, Hadidi na Ono bali nabo imyanda cine lubali na makumi yabili na umo (721).
Elyo abena Sena nabo bali amakana yatatu ne myanda pabula na makumi yatatu (3,930).
Bashimapepo bali ni aba:
Abana baume bakwa Imeri bali ikana limo na makumi yasano na babili (1,052).
Bamwana Pashuri nabo bali ikana limo ne myanda ibili na makumi yane na cine lubali (1,247).
Bamwana Harimu nabo bali ikana limo ne kumi limo na cine lubali (1,017).
Abena Levi nabo abali abana baume bakwa Yeshua, abali mu lupwa lwakwa Kadimieli abafyelwe ukupitila mu bana baume bakwa Hodafiya, bonse bali amakumi cine lubali na bane (74).
Bakemba nabo abali abana baume bakwa Asafu bali umwanda umo na makumi yane na cine konse konse (148).
Bakalinda wa mpongolo abali abana bakwa Shalumu, bamwana Ateri, bamwana Talimoni, bamwana Akubu, bamwana Hatita, bamwana Shobai, bonse bali umwanda umo na makumi yatatu na cine konse konse (138).
Indupwa sha babomfi be Tempele shali ni aba:
abana baume bakwa Kerosi, abana baume bakwa Siya elyo na bana baume bakwa Padoni,
abana baume bakwa Lebana, abana baume bakwa Hagaba elyo na bana baume bakwa Salimayi,
abana baume bakwa Hanani, abana baume bakwa Gideli, elyo na bana baume bakwa Gahari,
abana baume bakwa Reayia, abana baume bakwa Resini, elyo na bana baume bakwa Nekoda,
abana baume bakwa Gasamu, abana baume bakwa Usa, elyo na bana baume bakwa Pasea,
abana baume bakwa Besayi, abana baume bakwa Meunimu, elyo na bana baume bakwa Nefishusimu,
abana baume bakwa Bakibuku, abana baume bakwa Hakufa elyo na bana baume bakwa Hahuri,
abana baume bakwa Basiluti, abana baume bakwa Meida elyo na bana baume bakwa Hasha,
abana baume bakwa Bakosi, abana baume bakwa Sisera, elyo na bana baume bakwa Temaya,
abana baume bakwa Nesiya, elyo na bana abaume bakwa Hatifa.
Abana baume ba babomfi bakwa Solomoni bali ni aba:
abana baume bakwa Yala, abana baume bakwa Dakoni elyo na bana baume bakwa Gideli,
abana baume bakwa Shefatiya, abana baume bakwa Hatili, abana baume bakwa Pokereti Hasebaimu elyo na bana baume bakwa Amoni.
Elyo bonse ababomfi be Tempele pamo na bana baume ba babomfi bakwa Solomoni, bonse pamo bali imyanda itatu na makumi pabula na babili (392).
Kabili aba, ebaninine ukufuma ku Tele Mela elyo na ku Tele Hasha, Kerubi, Adoni na ku Imeri, lelo calibanshishe ukulumbula uko amayanda ya bashibo yali, nangufye uko yatantikwe, nangu ukutilafye bena bali abena Israeli.
Abana baume bakwa Delaiya, abana baume bakwa Tobia, abana baume bakwa Nekoda bali imyanda mutanda na makumi yane na babili (642).
Nomba kuli bashimapepo ni aba: Abana baume bakwa Hobaya, abana baume bakwa Hakosi elyo na bana baume bakwa Basilai uwabuulile umukashi wakwe ukufuma ku lupwa lwakwa Basilai umwina Gileadi no kwinikwako ishina limo line. 
Aba ebo bafwailishe amashina ya fikolwe fyabo mu fitabo lelo tabafimwene, kanshi epakubafumya pa mulongo wa bashimapepo no kubapendela pa bashasangululwa. 
Elyo umulashi wa ici calo nao apeele icebo icakuti takuli kulya icakulya camushilo mpakafye bakakwate shimapepo uukapendula ukubomfya Urimu na Tumimu. 
Kanshi ulukuta lonse ulwabwelele ukufuma kuli bunkole lwali pamo amakana amakumi yane na yabili ne myanda itatu na makumi mutanda (42,360). 
Kabili ababomfi babo abaume na banakashi bambi bali amakana cine lubali ne myanda itatu na makumi yatatu na cine lubali (7,337). Balikwete na bakwimba inyimbo, abaume elyo na banakashi, abali imyanda ibili na makumi yane na yasano (245). 
Imfalashi shabo shali imyanda cine lubali na makumi yatatu na mutanda (736). Elyo bakabalwe babo bali imyanda ibili na makumi yane na basano (245). 
Ingamila nasho shali imyanda ine na makumi yatatu na shisano (435). Bapunda nabo amakana mutanda ne myanda cine lubali na makumi yabili (6,720).
Elyo abakalamba bamo aba ndupwa batuulile ne fyabupe ifyakwafwilisha muli uyu mulimo. Umulashi wa calo ici, apeele ku mulimo wa cipao, indalama drakimasi ikana limo (1,000) isha golide, inweno nasho amakumi yasano (50) ne fyakufwala bashimapepo nafyo imyanda isano na makumi yatatu (530). 
Bamo abakalamba ba mu ndupwa balepeela indalama drakimasi amakana amakumi yabili (20,000) isha golide, kabili indalama minasi amakana yabili ne myanda ibili (2,200) isha silifa. 
Elyo bambi abantu abashala baletele indalama drakimasi amakana amakumi yabili (20,000) isha golide pamo ne ndalama minasi amakana yabili (2,000) isha silifa. Kabili pali ne fyakufwala ifya bashimapepo nafyo amakumi mutanda na cine lubali (67).
Kanshi nomba bashimapepo, abena Levi, bakalinda wa mpongolo she Tempele, bakemba, ababomfi be Tempele, bambi bamo bamo elyo na bena Israeli bonse baikele mu misumba yabo ine.
abantu epakulongana pamo kwatifye muntu umo pa lwalala ku ntanshi ya Mpongolo ya Menshi. Elyo baeba Esra uwali ni kalemba ukuleta Icitabo ca mafunde yakwa Mose ico Lesa akonkomeshe ku bena Israeli. 
Eico kanshi pa bushikufye ubwantanshi mu mweshi wakulenga cine lubali, shimapepo Esra aletele Icitabo ca mafunde uko abantu balongene abaume na banakashi elyo na onsefye uwingomfwa no kwiluka. 
Awe atampa no kubabelengela icitabo ca mafunde palya pene pa lwalala ku ntanshi ya Mpongolo ya Menshi, ninshi atampile ulucelo ukufikafye na kasuba pakati ka mutwe. Elyo abantu nabo abaume na banakashi, na bonse abengomfwa no kwiluka, bekelefye balekutika ku citabo ca mafunde. 
Kanshi Esra kalemba uyu, ninshi eminine pa cintamba ca fimuti icakuulilwe umulimo wine uyu. Elyo abaiminine lwa ku kuboko kwakwe ukwa kulyo ni Matitiya, Shema, Anaiya, Uria, Hilikiya elyo na Maaseya. Elyo kabili na bambi abaiminine ku kuboko kwakwe ukwa ku kuso bali ni Pedaiya, Mishaeli, Malikiya, Hashumu, Hashibadana, Sakaria elyo na Meshulamu.
Elyo Esra aisula icitabo pa menso ya cintubwingi conse, pantu apo aiminine pali apasansuka ukucila umuntu onse. Cilya aisula icitabo, bonse abantu baiminina. 
Elyo Esra atotele Yawe, Lesa Mukulu, na bantu bonse baimisha amaboko yabo mu mulu, bayasuka abati, “Ameni! Ameni!” Kabili bainama no kupepa kuli Yawe, ninshi ifinso fyabo fikontamine panshi.
Kanshi abena Levi, ekutila Yeshua, Bani, Sherebiya, Yamini, Akubu, Shabetayi, Hodiya, Maseiya, Kelita, Asariya, Yosabadi, Hanani na Pelaiya, baleafwailisha ukulondolwela abantu amafunde, ninshi abantu nabo bemininefye mu ncende shabo. 
Kanshi ilyo balebelenga ukufuma mu citabo ca mafunde yakwa Lesa no kucilondolola bwino bwino, elyo bacipilibwile bwino bwino mukwafwa abantu ukuti bomfwe bwino umo cilolele mukucibelenga.
Kabili Nehemia, uwali mulashi, Esra shimapepo kabili kalemba, elyo na bena Levi abafundile abantu, batile ku bantu bonse, “Buno bushiku bwamushilo kuli Yawe, Lesa wenu. Tecakwesha ukulalooshamo nangufye ukulilishikamo.” Pantu abantu bonse balelila ilyo bakutika ku mashiwi ya mafunde.
Elyo Nehemia abeba nokuti, “Kabiyeni uko mulefwaya muye mulye ifisuma no kunwa ifyalowa elyo muye mupeko na bonse abo abashikwete ifyapekanishiwa libela. Pantu ubu bushiku buntu bwapaalwa ku mfumu. Tecakwesha ukuilishanya, pantu insansa shakwa Yawe e maka yenu.” 
Elyo abena Levi pakutalalika abantu bonse batile, “Talaleni imwe bonse pantu ubushiku buno bwamushilo, mwilalangulukamo.” 
Elyo nomba abantu bonse baya mukulya no kunwa, batuminako na banabo fimo fimo no kusansamuka apakalamba, pantu balyumfwile umwalolele imilandu babashimikileko.
Nomba mu bushiku bwalenga shibili ubwa mweshi, abakalamba ba ndupwa shonse, pamo pene na bashimapepo elyo na bena Levi, bonse balongana kuli kalemba Esra. Ico balonganine pamo, ni mukumfwikisha bwino amashiwi ya mafunde. 
Awe basanga mu mafunde ayapeelwe kuli Mose, mwalilembwa ukuti, “Abena Israeli bali nokulaikala mu nsakwe pa nshikunkulu ya mu mweshi walenga cine lubali.” 
Elyo bali nokuma imbila mu misumba yabo yonse elyo na mu Yerusalemu iyakuti, “Kabiyeni ku mpili elyo muye letako imisambo ya fimuti fya miolifa, imisambo ya miolifa ya mpanga, imiti ya muetulo, imisambo ya tuncindu elyo ne misambo ya fimuti ifya mabula yambi. Ifi fimuti fyakusakilamo insakwe pamo ngefyo calembwa.”
Kanshi abantu epakuyako, bayasenda ifya mabula no kusakila insakwe cila umo pa mulu wa mutenge wa ŋanda yakwe, mu mansa sha mayanda yabo, na mu mansa sha ŋanda yakwa Lesa, na mu lubansa lwa ku Mpongolo ya Menshi, elyo na mu lubansa lwa ku Mpongolo yakwa Efulemu. 
Kanshi emukutila bonse abantu ababwelele ukufuma muli bunkole basakile insakwe no kwikalamo. Kabili bali abasansamuka pantu tacabalile acicitikapo ukufuma ku nshiku shakwa Yoshua mwana Nuni. Awe umuntu onsefye ali ne nsansa ishikalamba nganshi.
Kabili cila bushiku, ukufuma pa bushiku bwantanshi ukufikafye na pa bushiku bwakulekelesha, Esra alebelenga icitabo ca mafunde yakwa Lesa. Elyo balesefya uyu mutebeto wa nsakwe pa nshiku cine lubali, elyo no bwalenga cine konse konse bacitile icilye camushilo, ukulingana nefyo calembwa.
Nomba pa bushiku bwalenga amakumi yabili na shine (24), ubwa uyu wine umweshi, abena Israeli bakumene pamo no kufunga ukulya, bafwele ne nsalu shabulanda, elyo kabili bali no lukungu pa mitwe yabo 
Elyo bonse abena Israeli baipatwile ku benafyalo bonse. Elyo baiminine no kuyebelela ku fyabubifi fyabo fyonse, nefyo bashibo babifishe. 
Kanshi baiminine mu fifulo fyabo no kubelenga mu citabo ca mafunde yakwa Yawe Lesa wabo pa nsa shitatu isha kasuba. Kabili pa nsa shimbi shitatu isha kasuba elyo baleisosela amashiwi yakuyebelela. Bawile ubukupeme pa cinso cakwa Yawe, Lesa wabo.
Elyo Yeshua, Bani, Kadimieli, Shebaniya, Buni, Sherebia, Bani elyo na Kenani, bonse ninshi beminine pa matabo ya bena Levi, balebilikisha ne shiwi ilikalamba kuli Yawe, Lesa wabo. 
Kabili abali abena Levi, Yeshua, Kadimieli, Bani, Hashabineya, Sherebia, Hodiya, Shebaniya elyo na Petaya batile, “Imeni no kupaala Yawe Lesa wenu na matotelo, uwabako ukufuma umuyayaya no kuya umuyayaya!
Iwe wekafye niwe Yawe. Niwe wabumbile umulu pamo pene ne myulu ya mumulu pamo ne fita fyonse ifya mu mulu. Niwe wabumbile isonde na fyonse ifyabapo, na babemba bonse na fyonse ifyabamo. Niwe upeela umweo ku cintu conse. Ne fita fya mu mulu filakukontamina pakukupepa. 
We Yawe, niwe Lesa, niwe wasalile Abramu. Wamufumishe na mu musumba wa Uri wa bena Kaludea, wamupeela ne shina lyakutila niwe Abrahamu. 
Kabili wasangile umutima wakwe wakupetamina. Elyo wapangene nankwe icipangano icakupeela ku bana bakwe icalo ca bena Kenani, abena Hiti, abena Amoni, abena Perisi, abena Yebusi elyo na bena Girigashi. Iwe ulasunga no kufikilisha ifilayo fyobe ifyacishinka pantu uli mulungami.
 “Walimwene ifyo ifikolwe fyesu fyaculile mu Egupto. Kabili walyumfwile nefyo balelilishika kuli Bemba Wakashika. 
Walangile ifishinka mu fisungusho ne fipeshamano ifyo wacitile kuli Farao, ifyacitike na ku babomfi bakwe bonse elyo na ku muntufye onse wa mu calo cakwe. Pantu walishibafye bwino ulukakala babacitile. Elyo wacitile ululumbi kwishina lyobe ulo ulwabelelela ukufika na nombaline. 
Kabili iwe we mwine, wayakenye bemba pantanshi yabo. Baenda apaumine ndi, elyo na babakonkele bonse abalwani babo wabaposele petenga lya menshi, nge libwe mu menshi ayamaka. 
Walebatungulula mu ntumba ye kumbi mu kasuba, na mu nshita ya bushiku walebatungulula mu lubingu lwa mulilo pakubasanikila pakuti baleenda bwino mu nshila umo bali nokupita.
 “Waikile kabili pa lupili lwa Sinai no kulanda pamo nabo, ilyo wafumine ku mulu wabapeele ifyakubatungulula ifyacishinka nganshi pamo na mafunde yacine cine. Wabapeele kabili ifipope pamo na malango yasuma. 
Wabalengele ukwishiba Isabata lyobe ilyamushilo. Kabili wabakonkomeshe no kulabaka amalango pamo pene na mafunde ne fipope, ukupitila mu minwe ya mubomfi obe Mose. 
Pakutuusha insala yabo, walebapeela umukate uwafuma ku mulu. Kabili wabapeele na menshi ayafumine mu cilibwe pakuti banwe ilyo bali ne cilaka. Wabebele no kuya mukati ka calo no kucipoka, pantu walilapile ukucipeela kuli bena.
 “Nomba bena pamo na bashifwe ifikolwe fyesu bacita icilumba, baumalala, bakaana no kubeela amafunde yobe. 
Bakeene ukumfwa, balaba na ku fisungusho ifyo wacitile pakubapokolola. Lelo bena bakosha imitima yabo, mu busangu bwabo basala ne ntungulushi lintu bapangile ukubwelelamo ku Egupto ku busha bwabo. Nomba iwe waliba Lesa uubelela uluse icine cine, uwacikuuku kabili uwamutembo, uushifulwa bwangu lelo uwacitemwiko icingi. Eico tawabaposele, 
nangu abene baiengele iciponti ca ŋombe, elyo balanda nokutila, ‘Ici, e mulungu wenu uwamuninika ukufuma ku Egupto.’ Elyo kabili bacitile ne fintu ifyamusaalula nganshi. 
Mulya mu matololo tawabalekeleshe nakalya, pantu uluse lobe we Lesa lukalamba. Mu kasuba intumba ye kumbi tayafililwe ukubatungulula mu lwendo lwabo, elyo na mu bushiku intumba ya mulilo tayafililwe ukubalika mu nshila bali nokupitamo. 
Kabili wabapeele Umupashi obe uusuma nganshi, uwakubasambilisha ifyo bafwile ukuba. Elyo kabili, tawakeenye ifyo wali nokubapeela pamo nga maana ukuti balelya, elyo na menshi yene ayakunwa, walibapeele ayakupwisha icilaka. 
Wabasakamene ilyo bali mu matololo pa myaka amakumi yane. Takwali akantu ako baleculako. Insalu shabo shonse tashasapwike nakalya, elyo amakasa yabo nayo yene tayafimbile nakalya.
 “Wabapeele ishamfumu elyo ne mishobo. Kabili wabapatulwile ukuti bekale mu fitungu mu fitungu. Bapoka ne calo cakwa Sihoni imfumu ya ku Heshiboni elyo ne calo ca mfumu Ogi uwa ku Bashani. 
Kabili wafushishe abana babo abaume kwati ni ntanda sha mu mulu. Kabili wabatwele na mu calo walaile kuli bashibo, ukwingilamo no kucipoka. 
Kanshi nabo abana babo baliingile no kupoka icalo. Kabili walengele na bekashi ba mu calo abena Kenani ukuba ne cumfwila. Wabapeele mu maboko yabo, abantu bonse pamo penefye ne shamfumu shabo shonse, pakuti bacite conse pamo icali mu mano yabo kuli bena. 
Bapokele imisumba ya malinga pamo pene ne mpanga iyafunda nganshi. Kabili bapokele na mayanda ayaisulamo ifyuma fyonse. Bapoka ne fishima ifyaimbwa kabela, amabala ya myangashi, aya miolifa elyo ne miti ya fyakulya iyingi nganshi. Awe balelya no kwikuta, no kwina baina pakuipakisha ku fisuma fyobe ifyo wapeele.
 “Nomba nangu cali ifi, tabakunakile, bali ni bacisanguka kuli iwe. Bakaana nokubeela amafunde yobe. Baipaya na bakasesema abalebasokako pakuti babwelele kuli iwe. Elyo kabili bacita no musaalula uukalamba nganshi. 
Ici calengele ubapose mu maboko ya balwani babo, nabo babacusha nganshi. Kabili pa mulandu wa bucushi ubu, bakuuta no musowa uukalamba kuli iwe. Ilyo wabomfwile kulya ku mulu, ku luse lobe ulushaikulila wabapeele abakubafwako, abakubapusushako ku minwe ya balwani babo. 
Cilyafye balaikala umutelelwe, babwekeshapo ukulabifya. Awe na iwe wabalekela na mu maboko ya balwani babo pakuti bacushiwe. Elyo kabili nabo bakuuta. Ilyo bakuutile, walyumfwile ukufuma ku mulu. Elyo kabili pa nshitafye ishingi walebafwa ukulingana no lusefye lobe we mwine.
 “Kabili ilyo wabasokele ukuti babwelele ku mafunde yobe, nomba bali abafilumba, bakaana no kumfwa ifyebo fyobe ifyo umuntu uufikonka engasangamo ubumi. Lelo bena batikinya amapeya yabo kukukanaumfwa kufyo wabebele, bakosha ne mikoshi, bakaana. 
Pa myaka iyingi walibatekela umutima, kabili ku Mupashi obe walebasoka ukupitila muli bakasesema bobe. Lelo tababakutike no kumfwa. Eico nomba wabapeele mu minwe ya bantu abalekana lekana mu fyalo. 
Lelo mu cikuku cobe icikulu tawabalekeleshe nangu ukubalofya, pantu uli Lesa uwaluse lonse kabili uwacikuuku.
 “Eico nomba, we Lesa wesu, we wa maka yonse, waliba umukulu kabili uwakutiina, we ufikilisha icipangano cobe ne citemwiko icishipwa. Shi wisuula ubu bucushi ubo tucili nabo ifwe fwe bana bobe bonse, imfumu shesu, intungulushi shesu, bashimapepo besu, bakasesema besu, ifikolwe fyesu elyo na bantu besu bonse, ubucushi ubo twaculako ukutampa pa nshita ya shamfumu sha bena Asiria mpaka ukufika na ku bushiku bwa lelo. 
Kabili we mfumu iwe waliba umulungami pali conse icaisa pali ifwe, pantu ifyo ucita fyacishinka. Lelo fwe bene nifwe tucita ifyamusebanya. 
Nangufye ni bashamfumu besu nangu ni ntungulushi shesu, bashimapepo besu, pamo ne fikolwe fyesu, bonse bakene ukukonka amafunde yobe. Tabasakamene ifipope fyobe no kusoka kobe uko wacitile. 
Ilyo bali mu bufumu bwa ku calo cabo tabakupyungile, nelyo bali ne fisuma ifingi ifyo wabapeele mu calo icikulu ica mushili uwafunda. Tabapilibwike na ku micitile yabubifi nakalya.
“Nomba mona ifwe na lelo tuli basha pantu balitucimfya. Mu calo cino icapeelwe ku fikolwe fyesu ukusekelelamo ku fisabo na ku fisuma ifyabamo, mona ifwe tuli abasha. 
Ifisabo fyaciko fiwaminafye bashamfumu abo watupeela ukulatuteeka pa mulandu wa bubifi bwesu. Elyo kabili bacita ifyo batemenwe pa mibili yesu na pa fitekwa fyesu. Awe kwena ifwe twaikalilafye ubucushi bweka.
“Kanshi pa mulandu wa ifi fintu, ifwe twalacita icipangano icacishinka no kucilemba bwino bwino. Elyo intungulushi shesu, abena Levi pamo na bashimapepo besu bali nokucikomenena bwino bwino pakufwatikapo bonse.”
Nomba aba e bantu abafwatikepo inshimbi elyo no kulembapo amashina yabo,
Seraya, Asaria na Yeremia,
Pashehuri, Amariya na Malikiya,
Hatushi, Shebania na Maluki,
Harimu, Meremoti na Obadia,
Daniele, Ginetoni na Baruki,
Meshulamu, Abiya na Miyamini,
Masia, Biligai elyo na Shemaiya.
Elyo ku bena Levi nabo ni Yeshua mwana Asania, elyo na Binui uwa mu lupwa lwa bena Henadadi, Kadimieli, 
elyo na bamunyinabo:
Mika, Rehobi na Hashabia,
Sakuri, Sherebia na Shebania,
Hodia, Bani elyo na Beninu.
Kabili intungulushi sha bantu nasho shali ni Paroshi, Pahati Moabu, Elamu, Satu na Bani,
Buni, Asigadi, na Bebayi,
Adoniya, Bigifai na Adini,
Ateri, Hesekia na Asuri,
Hodia, Hashumu, na Basayi,
Harifu, Anatoti na Nebai,
Magipyashi, Meshulamu na Hesiri,
Meshesabeli, Sadoki na Yadua,
Pelatiya, Hanani na Anania,
Hosheya, Hananiya na Hashuba,
Haloheshi, Piliha na Shobeki,
Rehumu, Hashabana na Maaseya,
Ahiya, Hanani na Anani,
Maluki, Harimu elyo na Baanaya.
Elyo pali na bantu bambi pamo nga bashimapepo, abena Levi, bakalinda wa mpongolo, bakemba, ababomfi be Tempele, na bonsefye abatalwike ku benafyalo pakukonka amafunde yakwa Yawe. Kabili bali pamo pene na bakashi babo pamo na bana babo abaume na banakashi bene. Bonsefye abali ne myaka yakucenjela no kwiluka ifintu abene. 
Bauminkana pamo na bamunyinabo, abasambashi babo, ilyo balelaya pakuitipwila, na mukulapa ukukonka amafunde yakwa Lesa ayo apeele ku kanwa kakwa Mose umubomfi wakwa Lesa. Twasuminishanya capamo ukubeela bwino amafunde, ifipope na malango yonse ayakwa Yawe, Imfumu yesu.
 Twalapa ukukanaufya abana besu abanakashi ku bana ba benafyalo abatushinguluka, nangu ukufwaya abana babo ukuupwa ku bana besu abaume.
 Nga cakuti abantu mu calo baleta ifyakushitisha nangufye ifyakulya ifya misango misango, tatwakatale atushitako nga cakuti baleta pa bushiku bwe Sabata, nangufye ni pa bushiku bwamushilo bumbi. Eico kanshi lyonsefye ilyo umwaka wa cine lubali wafika, tuli nokuleka umushili ukubafye elyo no kufuuta ifyamisha fyonse.
 Kabili twaipeela ne fyebo ifyakuti cila mwaka twakulapeela ulupiya lumo ulwakwafwa mukubomba imilimo ya mu ŋanda yakwa Lesa wesu. 
Twasumina ukupeela ifyakubomba ku mukate wakutuula, imituulo ya cabunga iya pe na pe, ilambo lya cakoca, imituulo ya pa Masabata, iya pa mweshi uupya, iyakubomfya pa nshikunkulu, kabili ku fyabupe ifyamushilo elyo na ku mituulo ya pa fyabubifi iyakufutila abena Israeli, elyo na pa fya milimo yonse iya pa ŋanda yakwa Lesa wesu.
Ifwe nga bashimapepo, abena Levi, elyo na bantu bonse natucita icipendwilo cakwishiba ifyo aba muli cila lupwa bali nokupeela inkuni ku ŋanda yakwa Lesa wesu pa nshita iyasontwa mu mwaka no mwaka. Ishi ni nkuni shakukosha pa bulambo bwakwa Yawe, Lesa wesu, pamo ngefyo calembwa mu mafunde.
 Kabili twalaile ukulaleta ku ŋanda yakwa Yawe iŋanu shakubalilapo mukulobolola, pamo ne fitwalo fyakubalilapo ukupya fyonse.
 Pamo ngefyo mu cine cinefye calembwa mu mafunde, twakulaleta amabeli ya bana besu pamo na mabeli ya ŋombe shesu, amabeli ya mbushi na ya mpaanga shesu no kufitwala ku ŋanda yakwa Lesa wesu no kupeela kuli bashimapepo ababomba kulya kwine. 
Kabili tukatwalila bashimapepo mu miputule ya mu ŋanda yakwa Lesa wesu ifyawamisha mu fintu tupeela mu fitwalo fya muti onse, mu mwangashi upya na mu mafuta. Tukatwalila abena Levi icapekumi conse pafyo umushili ukabwesha. Pantu abena Levi ebapitamo abene mu misumba yonse iya bulimi bwesu mukupoka icapekumi. 
Elyo shimapepo, umwana wakwa Aroni, akaya na bena Levi pakupoka icapekumi. Kabili abena Levi bakafumyapo ku fyapekumi icipande cimo pekumi limo no kutwala ku ŋanda yakwa Lesa wesu ku miputule yamukati, emukutila mu butala. 
Pantu abena Israeli na bena Levi bali nokulaleta ifya mutuulo wa nseke, uwa mwangashi upya no wa mafuta. Ifi fyonse fikaletwa ku miputule bafisungilako, nakabili uko bashimapepo na bakalinda ba ku mpongolo pamo na bakemba bekala. Kabili tatwakalekeleshe iŋanda yakwa Lesa wesu nakalya.
Nomba ilyo intungulushi sha bantu shaile ikala mu Yerusalemu, elyo abantu bonse bacitile ukubapendwilafye pakuti basale umo mu lupwa pa bali ikumi uwakwikala mu musumba wa Yerusalemu, icifulo camushilo. Lelo bonse abashala ukulingana ne mpendwa ya pabula bali nokutwalilila ukwikala mu misumba yabo iyo balefwaya. 
Abantu nabo batashishe nganshi aba bonse abaume abaile ikala mu musumba wa Yerusalemu mukuitemenwa.
 Ishi e ntungulushi sha mu fitungu fya calo ishaikala mu Yerusalemu na mu misumba ya bena Yuda. Nomba bamo abena Israeli, bashimapepo, abena Levi, ababomfi be tempele pamo na bana ba babomfi bakwa Solomoni baleikala mu misumba ya mu Yuda. Onse mu mpanga yakwe. 
Lelo abantu bambi abafumine mu lupwa lwakwa Yuda na Benjamini, bena baleikala mu Yerusalemu.
Kabili na umbi ni Maaseya umwana mwaume wakwa Baruki, umwana mwaume wakwa Koli Hose, umwana mwaume wakwa Hasaiya, umwana mwaume wakwa Adaiya, umwana mwaume wakwa Yoyaribu, umwana mwaume wakwa Sakaria, umwana mwaume uwa mwina Shiloni.
Eico bonse abana baume abakwa Peresi abaikele mu Yerusalemu bali imyanda ine na makumi mutanda na cine konse konse (468).
Elyo nakabili, aba ebali mu luko lwakwa Benjamini:
Elyo panuma yakwe ni Gabayi na Salayi elyo bonse pamo bafikile pa myanda pabula na makumi yabili na cine konse konse (928). 
Elyo Yoeli umwana mwaume wakwa Sikiri ewalebangalila. Elyo Yuda nao, mwana Hasenuya ewali uwacibili mu musumba.
Nga twaisa kuli bashimapepo:
Seraya umwana mwaume wakwa Hilikiya, umwana mwaume wakwa Meshulamu, umwana mwaume wakwa Sadoki, umwana mwaume wakwa Merayoti, umwana mwaume wakwa Ahitubi uwali e ntungulushi ya mu ŋanda yakwa Lesa. 
Ababwananyina bambi ababombeleko imilimo kwi Tempele bali imyanda cine konse konse na makumi yabili na babili (822).
Ena pamo na bamunyina abali intungulushi sha mayanda ya bashibo bali imyanda ibili na makumi yane na babili (242).
Ababwananyina bakwe, amalamba yabo, bali umwanda umo na makumi yabili na cine konse konse (128). Kabili intungulushi yabo yali ni Sabudieli umwana mwaume wakwa Hagedolimu.
Mu lupwa lwa bena Levi:
Kabili Shabetai na Yosabadi bali ntungulushi shibili sha bena Levi ishalesakamana imilimo ya kunse ya ŋanda yakwa Lesa.
Elyo kabili na Matania umwana mwaume wakwa Mika, umwana mwaume wakwa Sabidi, umwana mwaume wakwa Asafu uwaletungulula umulimo wa nyimbo shakutasha mu mapepo.
Abena Levi abali mu musumba bonse pamo bali imyanda ibili amakumi cine konse konse na bane (284).
Aba e bakalinda wa mpongolo:
Elyo abena Israeli, bashimapepo na bena Levi bambi abasheleko, baikele mu misumba yonse iya calo ca Yuda, cila muntu ku mpanga ya fikolwe fyakwe.
Ababomfi be Tempele baikele mu Ofeli na mu Siha, kabili Gishipa ewalebatungulula.
Uwaletungulula abena Levi bonse mu Yerusalemu ni Usi umwana mwaume uwakwa Bani, umwana mwaume wakwa Hashabiya, umwana mwaume wakwa Matania uwali e mwana mwaume wakwa Mika. Usi ali ni umo mu ba lupwa lwakwa Asafu, abaletungulula bakemba ababomba mu ŋanda yakwa Lesa. 
Kwali icebo icafumine ku mfumu pali bakemba icakubapeela ifyo babapimine ifyalekabilwa cila bushiku.
Elyo Petaya umwana mwaume wakwa Meshesabeli, uwali umo mu ba lupwa lwakwa Sera, mu luko lwakwa Yuda, aleafwilisha imfumu mu milandu yonse iya bantu.
Kanshi palwa mishi na mabala yaiko, bamo Abayuda baikele mu Kiriati Aba mu mishi yali mumbali, mu Diboni ne mishi yauko elyo na mu Yekabiseli ne mishi yauko, 
na mu Yeshua, na mu Molada, na mu Beti Peleti, 
mu Hasari Shuali, mu Beresheba ne mishi yauko, 
mu Sikilagi, mu Mekona ne mishi yauko, 
mu Eni Rimoni, mu Sora, mu Yamuti, 
mu Sanoa na mu Adulamu ne mishi yaiko, mu Lakishi na mabala yalimo, no musumba wa Aseka ne mishi yauko. Kanshi baikele mu ncende ukufuma ku Beresheba ukufika mu mupokapoka wa Hinomu.
Abantu bakwa Benjamini abafumine ku Geba baikele mu Mikimashi, Aiya, Betele ne mishi yaiko, 
Anatoti, Nobu, Anania. 
Hasoli, Rama, Gitaimu, 
Hadidi, Seboimu, Nebalati, 
Lodi na Ono, mwishika umwaleikala abantu abacenjela mu fyakupanga panga.
Impuka shimo isha bena Levi mu Yuda shaikele ku Benjamini.
Aba e bashimapepo na bena Levi ababwelele na Serubabeli umwana mwaume uwakwa Shealitieli, na Yeshua:
Amaria, Maluku, Hatushi,
Shekaniya, Reumu, Meremoti,
Ido, Ginetoi, Abiya,
Miyamini, Maadiya, Biliga
Shemaiya, Yoaribu, Yedaya,
Salu, Amoki, Hilikiya, Yedaya.
Abena Levi nabo ni Yeshua, Binui, Kadimieli, Sherebiya, Yuda na Matania uwali umukalamba wa bakatungulula wa nyimbo shakutasha pamo na bamunyinabo. 
Elyo Bakibukiya na Uni na bamunyinabo bena baleiminina nabaloleshanya amenso nabo ilyo baleimba.
Kanshi Yeshua afyele Yoiakimu, Yoiakimu afyele Eliashibu, Eliashibu afyele Yoiyada. 
Yoiyada e wishi wakwa Yonatani nao e wishi wakwa Yadua.
Mu nshiku shakwa Yoiakimu bashimapepo abali abakalamba ba ndupwa sha bashimapepo ni aba:
Meshulamu uwa mu lupwa lwakwa Esra,
Yonatani uwa mu lupwa lwakwa Maluku,
Adena uwa mu lupwa lwakwa Harimu,
Sakaria uwa mu lupwa lwakwa Ido,
Sikiri uwa mu lupwa lwakwa Abiya,
Shamua uwa mu lupwa lwakwa Biliga,
Matenai uwa mu lupwa lwakwa Yoiaribu,
Kalai uwa mu lupwa lwakwa Salai,
Hashabiya uwa mu lupwa lwakwa Hilikiya,
Mu nshiku shakwa Eliashibu, Yoiyada, Yoanani na Yadua amashina ya bakalamba mu ŋanda sha fikolwe fyabo yalilembwa, pamo pene na ya bakalamba ba bashimapepo, mpakafye na mu buteeko bwakwa Dariusi umwina Pesia.
Elyo abena Levi bena, abakalamba mu mayanda ya fikolwe fyabo balilembelwe mu citabo camilandu ukushintafye na pa nshiku shakwa Yoanani umwana mwaume wakwa Eliashibu.
Intungulushi sha bena Levi shali ni Hashabiya, Sherebiya na Yeshua umwana mwaume uwakwa Kadimieli, na bamunyinabo nabo baleiminina nabaloleshanya nabo pakwimba inyimbo sha malumbo no kutasha, ukulingana na mafunde yakwa Davidi umuntu wakwa Lesa. Amabumba yaleimba yabili pa nshita imo, nabaloleshanya baleankulana.
Elyo kwali na balelinda amayanda yakusungilamo ifipe, bakalinda wa mpongolo. Amashina yabo ni aya: Matania, Bakibukiya, Obadia, Meshulamu, Talimoni na Akubu. 
Ifi fyacitike mu nshiku shakwa Yoiakimu umwana mwaume wakwa Yeshua umwishikulu wakwa Yosadaki, na mu nshiku sha mulashi Nehemia na shimapepo kabili kalemba Esra.
Kanshi ilyo nshita yafikile iyakuti batuule ilinga lya musumba wa mu Yerusalemu kuli Lesa, bafwaile abena Levi abali mu ncende shimbi no kubaleta ku Yerusalemu pakuti basefye ne nsansa, no kutasha konse mu nyimbo, imiwaya, amaseese ne nsango pakutuula ilinga. 
Elyo bakemba balongana pamo ukufuma mu ncende iyashingulwike Yerusalemu ne mishi ya bena Netofa. 
Bambi bafumine ku Beti Giligali na ku ncende ya ku Geba na Asimafeti pantu bakemba bakuulile imishi yabo ukushinguluka Yerusalemu. 
Elyo bashimapepo na bena Levi baisangulula abene, basangulula na bantu, basangulula impongolo pamo ne linga.
Kanshi naeba intungulushi sha bena Yuda ukunina pa mulu we linga. Nasonta na mabumba ya bakemba yabili ayakulu ukuti yengile mu milongo ibili, limo ibumba lyaile ku kapinda ka ku kulyo kwe linga ku Mpongolo ya Fisoso. 
Lilya bapita elyo pakonka Hoshaya ali na citika wa ntungulushi sha bena Yuda, 
pamo na Asariya, Esra, Meshulamu, 
Yuda, Benjamini, Shemaiya na Yeremia, 
na bana ba bashimapepo bamo bamo baisa na mapenga, ni Sakaria umwana mwaume wakwa Yonatani, umwana mwaume wakwa Shemaiya, umwana mwaume wakwa Mataniya, umwana mwaume wakwa Mikaiya, umwana mwaume wakwa Sakuri uwali umwana wakwa Asafu. 
Ba lupwa lwakwe bali ni Shemaiya, Asareli, Milalai, Gilalai, Mai, Netaneli, Yuda na Hanani abalelisha inyimbo pa filimba umo Davidi umuntu wakwa Lesa apekanishishe. Elyo Esra kalemba alibatangilile. 
Cilya bafika pa Mpongolo ya Kamfukumfuku, banina amatabo ayalola ku musumba wakwa Davidi ukucila isano lyakwa Davidi, elyo balungama ku cibumba ca Mpongolo ya Menshi lubali lwa ku kabanga ka musumba.
Ibumba limbi ilya bakemba lyalungama ku masamba. Na ine nalikonka panuma pamulu we linga, twali ne bumba lya bantu citika. Twaenda ukupita pa Lupungu lwa Malungu, ukulola kwilinga ilyamutika, 
pa mulu wa Mpongolo yakwa Efulemu, ne Mpongolo yakwa Yeshana, Impongolo ye Sabi, na pa Lupungu lwa Hananeli, Ulupungu lwa Mwanda umo (100) ukushinta na ku Mpongolo ya Mpaanga. Twasuka twafika na ku Mpongolo yakwa Malonda.
Elyo amabumba ya bakemba yabili ayakulumbanya Lesa yaiminina pa ncende shabo mu ŋanda yakwa Lesa. Na ine wine pamo na citika wa ntungulushi twali nasho twaimina, 
twali pamo na bashimapepo abali na mapenga. Amashina yabo ni aya: Eliakimu, Maaseya, Miniamini, Mikaya, Elioenai, Sakaria na Hanania abali na mapenga, 
elyo pamo na Maaseya, Shemaiya, Eleasa, Usi, Yehoanani, Malikiya, Elamu, na Eseri. Bakemba baletungululwa na Yesiraya. 
Kanshi pali ubo bushiku batuula Lesa amalumbo ayengi nganshi no kusansamuka. Balisansamwike pantu Lesa ewabapeele ishi nsansa ishishaifulila. Banamayo pamo pene na bana balisansamwike. Ne ciunda ca nsansa ishali mu Yerusalemu caumfwikike ukutali nganshi.
Pa nshita ine ilya basonta abantu bashifwe abakwangalila amatala umo balesungila umutuulo wa ŋanda yakwa Lesa, ukulundapofye no mutuulo wa cekumi pamo ne fisabo fyakubalilapo. Aba bantu ebalelonganika ifyamutuulo ukufuma mu mabala ayashingulwike imisumba no kufibika mu matala, ukulingana ne fipimo fyakukonka amafunde palwa kupeela kuli bashimapepo na ku bena Levi, pantu abena Yuda balisekelemo mu milimo ya batumishi iyo bashimapepo na bena Levi balebomba. 
Balebomba umulimo wakutumika Lesa no kusangulula. Bakemba na bakalinda wa mpongolo nabo bene efyo balecita ukulingana nefyo Davidi no mwana wakwe Solomoni babakonkomeshe. 
Na kale line mu nshiku shakwa Davidi na Asafu kwali ntungulushi sha bakemba ne nyimbo shakulumbanya no kutatakula Lesa. 
Kabili na mu nshiku shakwa Serubabeli na Nehemia, abena Israeli bonse baletuula ifyapimwa kuli bakemba na bakalinda wa mpongolo. Kabili balipatwileko umutuulo umo uwali wa bena Levi bambi, elyo na bena Levi bapatwilapo aba mu lupwa lwakwa Aroni.
 Pa bushiku ubo epo babelengele icitabo cakwa Mose pa lwalala mu matwi ya bantu. Bafikile apo calembwa ukuti tecakwesha ukusankana no mwina Amoni nangu umwina Moabu mu lukuta lwakwa Lesa, 
pantu aba bantu tabapokelele abana bakwa Israeli no kubapeela ifyakulya na menshi lelo balipile Balamu pakuti abatipwile. Nomba Lesa ena ayalula icitipu ukuba ipaalo. 
Ilyo abantu baumfwile ili funde, bafumya abenafyalo bonse mwibumba lya bena Israeli.
Ilyo ifi tafilati ficitike, Eliashibu shimapepo aleangalila imiputule balesungilamo ifintu mu ŋanda yakwa Lesa. Eliashibu ali wa mu lupwa lwakwa Tobia, 
kanshi apekanishishe Tobia umuputule uukalamba nganshi uo pakubala balebomfya ukubikamo umutuulo wa cabunga, icinyamuti ca fulankinisenshi icanunka ubusaka, ne fipe fya mwi Tempele pamo pene ne cekumi icabunga, umwangashi upya na mafuta baletuula ukwafwilisha abena Levi, bakemba, bakalinda wa mpongolo, pamo nefyo batuula kuli bashimapepo. 
Ukuba kwena ilyo ifi fyonse fyalecitika nshali mu Yerusalemu iyoo, pantu mu mwaka walenga amakumi yatatu na ibili (32) uwa bufumu bwakwa Atakisesi imfumu ya ku Babiloni nalibwelelemo ku mfumu ku Babiloni kwine. Lelo panuma ya nshita nalilombele insambu ku mfumu nabwelulukila ku Yerusalemu. 
Elyo naishile umfwa icilubo Eliashibu acitile pakupeela Tobia umuputule mu lubansa lwa ŋanda yakwa Lesa. 
Nalifulilwe nganshi no kuposa panse ifipe fyakwa Tobia fyonse ifyali mu muputule. 
Elyo napeela icebo icakuti imiputule yonse isangululwe, no kubwekeshamo ifipe balebomfya mu ŋanda yakwa Lesa, pamo pene ne mituulo ya cabunga ne cinyamuti ca fulankinisenshi icanunka ubusaka.
 Kabili nalimwene nokuti icipande capekumi bali nokulapeela abena Levi, tabalebapeela, elyo nokuti abena Levi na bakemba abali no mulimo wakutumika mu ŋanda yakwa Lesa balileka ukubomba, babwelela na mukubomba mu mabala yabo. 
Kanshi nakalipila intungulushi no kubepusha ukuti, “Cinshi iŋanda yakwa Lesa yabela iyalekeleshiwa?” Elyo nabalonganike pamo no kubabwekesha mu fifulo balipo nakale. 
Abena Yuda bonse epakuleta umutuulo wa cekumi uwabunga, umwangashi upya na mafuta mu miputule. 
Napeele Shelemiya shimapepo, Sadoki kalemba no mwina Levi uo baleita Pedaya umulimo uwakusunga imiputule yakusungilamo ifintu. Elyo Hanani umwana mwaume uwakwa Sakuri, umwishikulu wakwa Matania, namucita kafwa wabo, pantu aba bantu bali abacishinka. Elyo kabili wali mulimo wabo ukwakanya ifintu kuli bamunyina.
Ulenjibukisha we Lesa wandi pali ici, wileka ifyo mombele mu bufumacumi palwa ŋanda yakwa Lesa wandi ne mipepele yakwe fyonaike.
 Muli shilya nshiku namwene abaume aba mu calo ca Bayuda balenyanta icakukaminamo umwangashi pa bushiku bwe Sabata. Kabili nabalonga iŋanu pali bakabalwe pamo no mwangashi ne fitwalo fya myangashi, imikunyu na fimbipo baleleta fyonse ifi mu Yerusalemu pe Sabata. Kanshi nabakalipila pakulashitisha ifyakulya pali ubu bushiku. 
Kabili abaume abafumine ku Turi abaleikala mu Yerusalemu nabo baleleta isabi ne fintu fimbi ifyamakwebo no kushitisha mu Yerusalemu ku bantu ba mu calo ca Yuda pa bushiku bwe Sabata. 
Elyo naebaula na basambashi ba mu calo ca Yuda natila, “Cinshi mulecitila icabipisha ifi, mwakowesha ubushiku bwe Sabata. 
Bushe bashinwe tabacitile ica musango umo wine pakuti Lesa alete amafya pali ifwe no musumba? Kabili imwe mulelundako pakukowesha Isabata pakuti ubukali buponene Israeli.”
Kanshi elyo payambile ukufiita, icungulo, pa mpongolo sha Yerusalemu ilyo Isabata talilati lifike, napeela icebo icakuti ifiibi fyonse fisalwe, kabili takuli kufiisula mpakafye panuma ye Sabata. Elyo nabika ababomfi bandi pa mpongolo pakuti ifipe nangu fimo fiingila mu Yerusalemu pe Sabata. 
Limo limo bashimakwebo na bakashitisha ba fyakulya ifyalekana lekana balesendama kunse ya Yerusalemu. 
Lelo nalibasokele nati, “Cinshi mulesendamina mupepi ne linga ubushiku? Nga mwabwekeshapo nakabili nkamulopola.” Ukufuma palya pene tabatalile abesa pe Sabata. 
Elyo napeela abena Levi icebo icakuti baisangulule kabili baye mukulonda impongolo epakushininkisha ukuti Isabata lilesungwa muli bukaele.
 Kabili mu nshiku shine isho namwene ukuti Abayuda baupile banamayo ukufuma ku bena Ashidodi, abena Amoni na bena Moabu. 
Na bana bafyelwe muli ifi fyupo, citika balelanda icitundu ca bena Ashidodi, nangu ululimi lwa bantufye bambi. Tabaishibe no kulanda ululimi lwa Ciyuda nakalya. 
Kanshi nabakalipila no kubatipwila. Nasuka naumapo nabamo no kubanukula umushishi. Nabeba nokuti bafwile balapa umulapo mwishina lyakwa Lesa ukuti, “Imwe tamwakatale amuufya abana benu abakashana ku bana ba muli iyi mitundu, nangu ukusuminisha abana benu abaume, nangu imwe bene, ukuupa abakashana ba mishobo imbi. 
Bushe te fyupo fya musango uyu efyalengele ukuti Solomoni mfumu ya bena Israeli acite icabubifi? Mu fyalo fyonse takwali imfumu iyali nga ena. Ali uwatemwikwa kuli Lesa, kabili Lesa amucitile imfumu ya calo ca Israeli conse. Nomba pa mulandu wa banamayo abafumine ku mishobo imbi ecalengele ukuti acite icabubifi. 
Nshilefwaya ukumfwa ukuti na imwe mwaibika mu misango iyi iyabipisha, nokutila mulesangukila Lesa wesu pakuupa banamayo abafuma ku mishobo imbi.”
 Umo pa bana bakwa Yehoiyada, umwishikulu wakwa Eliashibu shimapepo mukalamba, ali ni shifyala wakwa Sanibalati umwina Holo, nalimutamfishe ukufuma kuli ine.
Ibukisha aba bantu, we Lesa wandi, pantu balikowesha bushimapepo ne cipangano ca bushimapepo neca bwina Levi.
Kanshi efyo nasangulwile bashimapepo na bena Levi kuli fyonse ifyafuma ku benafyalo, no kubapeela incito shabo, cila muntu no mulimo wakwe. 
Nateyanya nokuti pa nshita ishapimwa baleleta umutuulo wa nkuni ne fitwalo fyakubalilapo.
