Maswi akwe Neyemiya mwanaakwe Akaliya ngaaya:
Anani, mukwesu umwi, wakesa kuswa kucishi ca Juda pantu pomwi ababye bamwi. Mpeeke ndakabeepusha shabaJuda abo bakaboola kuswa kucishi ca busha ca Babiloni alimwi ashandabala ya Jelusalemu. 
Ono bakankumbula ayi, “Abo bakapuluka mubusha akuboolela kumishaabo bali mumapensho anene akucobolwa kubantu babashingulukite. Lubumbu lwa Jelusalemu lwakapwaikwa, aminjililo ya ndulo yakatentwa alimwi teena kubambululwa kuswa kuciindi ico.”
Mpeeke ndindakanyumfwa boobo, ndakekala panshi akulila. Ndakalila akulikasha kulya kwanshiku shiinji kunembo lyakwe Lesa wa kwiculu. 
Ndakapaila ayi, “NoBaami baLesa, baLesa ba kwiculu, nobaLesa banene, nomulemekwa, mulalama cipangano ca lusuno kuli baabo bamusuni alimwi bakonkela milawo yanu. 
Amumboone noBaami baLesa akuteya matwi anu kwaamba ayi munyumfwe mupailo wangu nemusebenshi wanu uyo ngoontoopaila kunembo lyanu malumwi amashiku pabasebenshi banu bene Isilaeli. Ndalyaambilila shibiibi shesu sobene Isilaeli, nebo abamuŋanda ya bata, nshetwakamubishisha. 
Twakamubishisha abuumbi. Tatukwe kukonkela milawo amilasho iyo njemwakapa Mose musebenshi wanu.
“Amwiibaluke mulasho ngomwakapa Mose musebenshi wanu wakwaamba ayi, ‘Na mukabule kushomeka kuli ndime, ndaakumupalanganishisha pakati ka mishobo imwi. 
Sombi na mukasandukile kuli ndime akukonkela milawo yangu, ndaakumuboosha mumusena ngondakasala ayi noolambililwa nabi bantu banu bamwi bali mushishi sha busha shili kulaamfu.’
“NoBaami baLesa aba mbasebenshi banu alimwi mbantu banu, abo mbomwakafuna kwiinda munkusu shanu shiinji, ee, nkusu shanu shiindaawo. 
Amukutike mupailo wangu nemusebenshi wanu pantu pomwi amipailo ya basebenshi banu bamwi boonse abo basangalala mukumulemeka. Amumpe coolwe nemusebenshi wanu kwaamba ayi mwaami uyo anyumfwile nkumbu.”
Mumweenshi wa Nisani mumwaaka wamakumi obilo wa bwaami bwakwe Atasakisesi, waini wakwe ndiwakaletwa ndakoobwesa akuutola kumwaami. Taana kumbonawo kale aciwa cilokete mbuli bushiku ubo. 
Aboobo mwaami wakanjipusha ayi, “Ceebonshi utooboneka kutasangalala pameenso otabete mulwashi? Taaku acimwi, sombi nkuungumana kwa moyo.”
sombi ndakaambila mwaami ayi, “Kamweendela buumi lyoonse nobaami! Sa nsheelete kuboneka kutasangalala pameenso na ndabala inene umo mwakoona bamashali bangu bakulukulu ili mumatongo, aminjililo ya njiyo yakanyonyoolwa kumulilo?”
Mpeeke mwaami wakanjipusha ayi, “Ino ulisuninshi?” Lyalo ndakapaila kuli Lesa wa kwiculu 
akukumbula mwaami ayi, “NoBaami, na inga camusangalasha alimwi na mwamfwita nkumbu, nebo nemusebenshi wanu, ntoosenga kwaamba ayi muntume mucishi ca Juda, kundabala uko kulete bamashali bangu bakulukulu ayi nkeeyakulule.”
Mpomunyaawo mwaami kaashiite lubamba amukaakwe wakanjipusha ayi, “Ino ulaakutola nshiku shongaye alimwi ulaakupiluka lili?” Mwaami wakakondwa kuntuma, aboobo ndakaamba ciindi. 
Lyalo ndakaambila mwaami ayi, “Na inga camusangalasha nobaami, ntoomusenga makalata akutolela beendeleshi bakwitala lya Mulonga wa Yufuletisi kwaamba ayi bancaafwe mulweendo lwangu kushikila nkashike kucishi ca Juda kwakubula cakulisukama. 
Ntoosenga ankalata yakutolela Asafu, shikulama musaansa wa mwaami kwaamba ayi akampe shisamu shakuyakisha minjililo ya kulilinga lya Ŋanda yakwe Lesa, lubumbu lwa ndabala inene iyo alimwi aŋanda njeshi nkanookalaamo.” Mwaami wakampa shoonse nshendakasenga ceebo Lesa wakalinga andime.
Mpomunyaawo ndakaya kubeendeleshi bakwitala lya Mulonga wa Yufuletisi akubapa makalata akaswa kumwaami. Mwaami wakatuma bamatanjilili bamwi ba bashilumamba alimwi abeshikweendela pamaaki kwaamba ayi nje ambabo. 
Ono Sanibalati mwine Beti Oloni alimwi aTobiya wacinenenene mucishi ca Amoni ndibakanyumfwa kwaamba ayi kwesa muntu mukusumpula buumi bwa bene Isilaeli, bakakalala abuumbi.
Ndakaya kuJelusalemu alimwi ndakekala uko kwanshiku shotatwe. 
Mpeeke ndakanyamuka abantu baniini mashiku. Paciindi ici kaantana kulwiitawo nabi womwi isho Lesa nshaakabika mumoyo wangu kwaamba ayi ncitile ndabala ya Jelusalemu. Nshindakalinga kucite cifubwa nabi comwi, sombibo ceenka ncendakalinga kutantiteewo. 
Ono ciindi ca mashiku ndakaswita kuMwinjililo wa Cinyika akululama kuMukalo wa Shinshimwe akushika kuMwinjililo wa Ntantaala. Ndakalinga kuya cibona lubumbu lwa Jelusalemu ulo lwakamwayululwa aminjililo ya ndulo iyo yakanyonyoolwa amulilo. 
Mpeeke kuswa kwicwe lya ndabala ndakaya kuMwinjililo wa Kantupu akuKashiba ka Mwaami. Sombi tekwakalinga musena wakwaamba ayi mbongolo njendakalinga kutantite yiindeewo. 
Aboobo ndakeenda kuCinyika ca Kidiloni kakushiyite kuya bulangalanga lubumbu. Kuswawaawo ndakaboola akwinjilila kuMwinjililo wa Cinyika.
Beendeleshi tabakwe kwishiba nkondakalinga ndaya nabi ncendakalinga kucita. Nshikwe kulwiitaawo baJudanyinaangu bamwi boonse, nabi bapailishi, bacinenenene, bamatanjilili abamwi boonse abo bakalinga kweelete kusebensa mulimo uyo tabakwe kwishiba. 
Mpeeke ndakabaambila ayi, “Mwabona mapensho ngotubeteemo? Ndabala ya Jelusalemu ilimwayulwitwe aminjililo ya njiyo yakapya. Amwise tuyakulule lubumbu lwa Jelusalemu kwaamba ayi tumane musebaanyo ngotucite.” 
Lyalo ndakabalwiita Lesa wangu mbwaakalinga andime ambwaakalinga kuncafwa alimwi ashaakaŋambila mwaami Atasakisesi. Abalo bakankumbula ayi, “Anu atutalikekobo kwiiyakulula.” Aboobo bakatalika mulimo uyu ubotu.
Sombi Sanibalati mwine Beti Oloni, Tobiya wacinenenene wa mucishi ca Amoni aGeshemu mwine Alabu, ndibakanyumfwa makani aya, bakatuseka akutuweluluka ayi, “Ono nciinshi ici ncemutoocita? Sa mulisuni kwaashukila mwaami?”
Mpomunyaawo ndakabakumbula ayi, “Lesa wa kwiculu ulaakutulengesha kuswitilila. Swebo sobasebenshi bakwe tutootalika kuyakulula alimwi, sombi mwebo tamucitewo nkusu pacipansha ca ndabala ya Jelusalemu nabi comwi alimwi taaku cintu nabi comwi nceenga mwaamba ayi ncanu.”
Lyalo Eliyashibu mupailishi munene abapailishinyina bamwi bakatalika mulimo. Bakayakulula Mwinjililo wa Mbelele. Bakausalasha akwiimika shisasa mumisena yeelete. Bakayakulula akusalasha lubumbu kushikila akuŊanda ilaamfu ya Mwaanda alimwi aŊanda ilaamfu ya Ananelo. 
Bantu ba kuJeliko bakayakulula lubumbu pafwaafwi ambabo. Sakuli mwanaakwe Imuli alakwe wakayakulula cipansha ca lubumbu cakakonkelaawo.
Bamucipani cakwe Asena bakayakulula Mwinjililo wa Nswi. Bakabika shisamu sha nguwo, shisasa, shakupingilaamo ampingilo mumisena ya nshisho.
Melemoti mwanaakwe Uliya mwishikulu wakwe Akosi wakayakulula cipansha ca lubumbu cakakonkelaawo.
Bantu ba kuTekoya bakayakulula cipansha ca lubumbu cakakonkelaawo. Sombi bamatanjilili ba mundabala bakakaka kusebensa milimo iyo yakabapa beshikuyeendelesha.
Joyada mwanaakwe Paseya aMeshulamu mwanaakwe Besodeya bakayakulula Mwinjililo wa Jeshana. Bakabika shisamu sha nguwo, shisasa, shakupingilaamo ampingilo mumisena ya nshisho.
Melatiya wa kuGibyoni aJadoni wa kuMelonoti, abasankwa bene Gibyoni aMisipa bakayakulula cipansha ca lubumbu cakakonkelaawo kushikila akuŋanda ya mweendeleshi wakwitala lya Mulonga wa Yufuletisi.
Usiyelo mwanaakwe Alaiya, shikufula golodi wakayakulula cipansha ca lubumbu cakakonkelaawo.
Lefaya mwanaakwe Uli, mweendeleshi wa cipansha ca musa wa Jelusalemu wakayakulula cipansha ca lubumbu cakakonkelaawo.
Jedaya mwanaakwe Alumafu wakayakulula cipansha ca lubumbu cakakonkelaawo ico cakalinga pafwaafwi aŋanda yakwe.
Malukija mwanaakwe Alimu aAshubu mwanaakwe Paati Moabu bakayakulula cipansha ca lubumbu cakakonkelaawo alimwi aŊanda ilaamfu ya Citofu.
Shalumu mwanaakwe Aloyeshi, mweendeleshi wa cipansha cimwi ca musa wa Jelusalemu wakayakulula cipansha ca lubumbu cakakonkelaawo. Bana bakwe banakashi bakamucafwa.
Anuni abantu ba kuSanowa bakayakulula Mwinjililo wa Cinyika. Bakabika shisamu sha nguwo, shisasa, shakupingilaamo ampingilo mumisena ya nshisho. Bakayakulula lubumbu lulaampa mamita 440 kuya mukushika kuMwinjililo wa Ntantaala.
Malukija mwanaakwe Lekabu, mweendeleshi wa cishi ca Beti Akelemu wakayakulula Mwinjililo wa Ntantaala. Wakabika shisamu sha nguwo, shisasa, shakupingilaamo ampingilo mumisena ya nshisho.
Shalumu mwanaakwe Koluwose, mweendeleshi wa cishi ca Misipa wakayakulula Mwinjililo wa Kantupu. Wakaubika ciluli akubika shisasa, shakupingilaamo ampingilo mumisena ya nshisho. KuKashiba ka Siloamu wakayakulula lubumbu pafwaafwi amuunda wa mwaami kushikila akushakuselukilaawo kuya kuNdabala inene yakwe Defedi.
Neyemiya mwanaakwe Asibuku, mweendeleshi wa musa wa cishi ca Beti Suli wakayakulula cipansha ca lubumbu cakakonkelaawo kushikila kucuumbwe cakwe Defedi, kukashiba alimwi akumaanda a bashilumamba.
Bene Lefi aba bakayakulula shipansha shiinji sha lubumbu shakakonkelaawo.
Bafayi mwanaakwe Enadadi mweendeleshi wa musa umwi wa Keila wakayakulula cipansha ca lubumbu cakakonkelaawo.
Esa mwanaakwe Jeshuwa, mweendeleshi wa kuMisipa, wakayakulula cipansha ca lubumbu cakakonkelaawo kunembo lyaŋanda yakulaminamo shakulwanisha kushikila apalikonko lya lubumbu.
Baluki mwanaakwe Sabayi wakayakulula cipansha ca lubumbu cakakonkelaawo kushikila kumwinjililo wa ŋanda yakwe Eliyashibu mupailishi munene.
Melemoti mwanaakwe Uliya mwishikulu wakwe Akosi wakayakulula cipansha ca lubumbu cakakonkelaawo kuswa kumwinjililo wa ŋanda yakwe Eliyashibu kushikila ankoyakalinga kweela.
Bapailishi aba bakayakulula shipansha shiinji sha lubumbu shakakonkelaawo.
Benjameni aAshubu bakayakulula cipansha ca lubumbu cakakonkelaawo ico cakalinga kunembo lya maandaabo.
Binuyi mwanaakwe Enadadi wakayakulula cipansha ca lubumbu cakakonkelaawo kuswa kuŋanda yakwe Asaliya kushika kulikonko lya lubumbu.
Palali mwanaakwe Usayi wakayakulula cipansha ca lubumbu cakakonkelaawo. Wakatalikila palikonko lya lubumbu alimwi aŋanda ilaamfu yakalinga peculu lya ŋanda ya bwaami pafwaafwi alubansa lwa ŋanda ya beshikulindilila.
wakayakulula cipansha ca lubumbu cakakonkelaawo. Wakeela pafwaafwi aMwinjililo wa Maanshi kwicwe alimwi aŋanda ilaamfu yakulindilililaawo kuŊanda yakwe Lesa. Apo pakalinga kubambene acipansha ca ndabala inene ciitwa ayi Ofelo uko kwakalinga kwikala basebenshi ba kuŊanda yakwe Lesa.
Bene Tekowa bakayakulula cipansha ca lubumbu cakakonkelaawo. Cipansha ico balo cakalinga cabili. Bakayakulula kuswa kuŋanda ilaamfu inene yakulindilililaawo kuŊanda yakwe Lesa kuya mukushika kulubumbu lwa kuOfelo.
Likoto lya bapailishi bakayakulula cipansha ca lubumbu cakakonkelaawo kuswa kuMwinjililo wa Maaki akulanga kumatwa. Womwi awomwi wakayakulula cipansha ca kunembo lya ŋanda yakwe.
Sadoki mwanaakwe Ima wakayakulula cipansha ca lubumbu cakakonkelaawo ico cakalinga kunembo lya ŋanda yakwe.
Ananiya mwanaakwe Shelemiya aAnuni mwanaakwe Salafu wasanu awomwi bakayakulula cipansha ca lubumbu cakakonkelaawo. Cipansha ico balo cakalinga cabili.
Malukija wakalinga kufula golodi wakayakulula cipansha ca lubumbu cakakonkelaawo kuya mukushika kuŋanda ya basebenshi ba kuŊanda yakwe Lesa abeshimakwebo. Ŋanda iyi yakalinga kubambene aMwinjililo wa Mifukadi pafwaafwi acipinda cakalinga peculu lya likonko lya lubumbu.
Beshikufula golodi abeshimakwebo mbobakayakulula cipansha cakweelaako ca lubumbu. Bakatalikila pacipinda ca peculu lya likonko kuya mukushika kuMwinjililo wa Mbelele.
Ono Sanibalati ndyaakanyumfwa ayi twatalika kuyakulula lubumbu, wakakalala abuumbi akutalika kutuseka. 
Lyalo wakaamba pameenso ababye abashilumamba bene Samaliya ayi, “Ino baJuda aba balefukite batoocitanshi? Sa batooyeeya kuyakulula lubumbu lwabo? Sa balo batooyeeya ayi inga bamanisha mulimo pabushiku bomwi kwiinda mukubenga milambu? Sa inga bapanga mabwe akuyakishako kuswa pamabwe aya akapwayoolwa akutentwa?”
Tobiya mwine Amoni uyo ngwaakalingaakwe wakakumbulawo ayi, “Ndubumbunshi ndweenga bayaka? Lubumbu lwakwaamba ayi nabi mwaaba watantaawo inga walumwayulula.”
Mpomunyaawo ndakapaila ayi, “NobaLesa besu, amunyumfwe mbobatootuseka. Amubaboosheshe mucobwe wabo, ee, matushi abo aalundane pamitwi yabo beene. Abapambwe shintu shoonse nshebacite alimwi batolwe busha kucishi cimwi. 
Mutabalekeleli shibiibi nshebacita alimwi shibiibi shabo mutashiluubi mukwiinga bacobola ndiswe sotutooyaka.”
Aboobo twakayakulula lubumbu kushikila lweela pakati kuya mwiculu ceebo bantu bakalinga kusebensa camoyo womwi.
Ono Sanibalati, Tobiya, bene Alabu, bene Amoni abene Ashidodi ndibakanyumfwa kwaamba ayi kuyakulula lubumbu lwa Jelusalemu kwatolelela alimwi ashipense shamana kushinkwa, bakakalala abuumbi. 
Lyalo bakapangana kulwana Jelusalemu alimwi akubusha shimfulunganya. 
Sombi twakapaila kuli Lesa wesu akubika beshikulindilila malumwi amashiku mukutabilila ndabala.
Paciindi ico bene Juda bakeemba lwiimbo lwakwaamba ayi,
Balwani besu bakalinga kuyeeya kwaamba ayi teshi tubaboone nabi kwishiba nshebatoocita kushikila bakatucaaye soonse akucaya mulimo ngotutoocita. 
BaJuda abo bakalinga kwikala pakati ka balwani besu bakesa mankanda maanji mukutulwiita balwani besu abo mbobakalinga kupinga kulwana ndiswe.
Mpomunyaawo ndakabika bantu mumisena itana kumana kuyakululwa. Bakaya mushipani sha mumikowa yabo kabacite mipeeni, masumo alimwi amata. 
Ono ndindakabona kwaamba ayi bantu bapenga mumyoyo, ndakabambila pantu pomwi abamatanjilili babo alimwi abacinenenene ayi, “Mutaloondi balwani besu. Amwiibaluke Mwaami Lesa munene uyoosha. Amulwanine bene mishaanu, bana banu, bamakaanu alimwi amaandaanu.” 
Balwani besu bakanyumfwa kwaamba ayi tweshiiba miyeeyo yabo alimwi ayi Lesa weepilinganya. Lyalo soonse twakaboolela kumulimo wesu wakuyakulula lubumbu.
Kuswawaawo musa wa basankwa bakalinga kusebensa mulimo wakuyakulula, musa umwi wakalinga kulindilila kabacite masumo, mayawo, mata alimwi kabafwete ashakufwala sha nkondo. Abalo bamatanjilili bakacafwa bantu 
abo bakalinga kuyakulula lubumbu. Abo bakalinga kunyamuna shakuyakisha bakalinga kunyamusha lyaansa lyomwi, limwi kalicite cakulwanisha. 
Abalo beshikuyakulula bakalinga kusebensa kabacite mipeeni mubukome. Sombi lakwe shikulisha lupeenga lwakucenjesha ndakalingaakwe.
Lyalo ndakaambila bamatanjilili, bacinenenene abantu boonse ayi, “Mulimo uyu ulitandabukite abuumbi alimwi tulitalangene. Nkokwaamba ayi womwi awomwi uli kulaamfu amubye. 
Anu kuli koonse nkweenga mwanyumfwa lupeenga, amuyoboloke akwisa kuli ndime. Lesa wesu ulaakutulwanina.” 
Aboobo bushiku abushiku twakalinga kusebensa kuswa kumuyamaca kushikila nyenyeenshi shaswa mashiku. Musa wa likoto lyesu bakalinga kusebensela kulubumbu, musa umwi kabalindilila amasumo.
Mpomunyaawo ndakaambila bantu abo bakalinga kweendelesha mulimo uyo abeshikubacafwa kwaamba ayi, balyeelete kuba muJelusalemu mashiku ayi tunoolindilila ndabala inene akunoosebensa mulimo uyo malumwi. 
Anu nebo, mbondalinga kusebensaabo, basebenshi bangu nabi beshikunindilila tetwakalinga kufuulaawo shakufwala shesu nabibo mashiku. Womwi awomwi pakati kesu wakalinga kwikala ashakulwanisha shakwe muliimfwa.
Ono ndipakeenda ciindi, bantu baanji, basankwa abanakashi, bakatalika kutongookela baJudanyinaabo. 
Bamwi bakalinga kwaamba ayi, “Tulicite bana baanji, aboobo tulisuni shili anga ngamaila shakunoolya kwaamba ayi tutafwi kunsala.”
Abamwi bakalinga kwaamba ayi, “Bantu bakatucatila myuunda ya shishango shimwi, myuunda yesu ya minyansa amaandeesu ceebo ca shili anga ngamaila nshetwakakweleta kuli mbabo kwaamba ayi tutafwi kunsala.”
Bamwi abalo bakaamba ayi, “Twakacita kukweleta maali kwaamba ayi tulipile musonko kumwaami wa myuunda ya shishango shimwi aya minyansa. 
Swebo abaJuda bamwi boonse tuli bulowa bomwi. Bana besu balyeelenebo abana babo, nakubi boobo tuloolisha busha bana besu. Ncakwiila bana besu bamwi banakashi bakoolwa kale busha. Sombi tatucite lucafwo mukwiinga myuunda yesu yoonse ili mumaansa a bantu bamwi.”
Ono ndindakanyumfwa matongooshi akulilaana kwabo, ndakakalala abuumbi. 
Ndindakamana kuyeeya pamakani aya, ndakaambila bamatanjilili alimwi abacinenenene abo ayi, “Mwebo mutoolyatilila baJudanyinaanu.” Mpomunyaawo ndakabunganya bantu baanji kwaamba ayi cikani ici bacibandike. 
Lyalo ndakabaambila ayi, “Swebo twakeelesha kulubula bamakwabesu baJuda abo bakoolishikwa busha kubaswamashi bakunsengwe. Ono mwebo mutokakatisha baJudanyinaanu kulyuulisha kuli ndimwe!” Bamatanjilili bakoomunabo tontolo mukwiinga bakabula maswi akukumbula.
Mpomunyaawo ndakatolelela akwaamba ayi, “Ncemutoocita ncibiibi. Sa tamweelete kuloonda Lesa wesu akucita shiluleme kwaamba ayi mutakacoboolwi kubaswamashi bakunsengwe balwani besu? 
Nebo, mbondakalinga kusebensaabo abasebenshi bangu, twakasumina kunoobakweletesha maali ashili anga ngamaila. Ono atucileeke kubasesa shikwelete isho. 
Anu bulya bweenka amubaboosheshe myuunda yabo ya shishango shimwi, ya minyansa, ya maolifi alimwi amaandaabo. Mubaboosheshe ashinyona mucila nshimwakalinga kubwesa kuli mbabo.”
Lyalo bamatanjilili bakakumbula ayi, “Tulaakubabooshesha alimwi teshi tukabwese cintu cimwi cakwiilikaawo kuli mbabo. Tutoocita bweenka mbomwaamba.”
Mpeeke ndakafutula nkomwe shangu akwaamba ayi, “Munshila yeenka iyi muntu uli woonse uyo weshi akabule kucita kweelana ambwaashomesha, Lesa mbweshi akacite kuli nguwe. Ulaakumunyaya maandaanu ashintu shoonse nshemucite alimwi ulaakumushiya maansaabo.”
Anu kuswabo ndindakasalwa kuba mweendeleshi wabo mucishi ca Juda, nkokwaamba ayi kuswa mumwaaka wamakumi obilo kushika mumwaaka wamakumi otatwe amyaaka yobilo wa bwaami bwakwe Atasakisesi, nebo abamakwesu tatukwe kulyaawo shakulya isho sheelete kulya mweendeleshi. 
Beendeleshi bakataanguna kulela nebo kaantana kubaawo bakalinga kulemya bantu. Bakalinga kubasesa maali a silifa ali 40 pabushiku abushiku a cakulya awaini. Abalo basebenshi babo bakalinga kulyatilila bantu. Sombi nebo nshindakalinga kucita boobo mukwiinga ndaloonda Lesa. 
Ndakasebensa ankusu shangu shoonse mumulimo wakuyakulula lubumbu ulo alimwi nshikwe kubaawo abuboni. Muntu woonse wakalinga kunsebensela wakasenkana pantu pomwi anebo mukucita mulimo uyo. 
Ndakalinga kulya abantu bali 150, baJuda abamatanjilili babo, pantu pomwi abaabo bakalinga kwisa kuli ndiswe kuswa mushishi shimwi shakalinga kushingulukite. 
Bushiku abushiku ndakalinga kupa bantu abo musune womwi, mbelele shibotu shiindaawo shosanwe ayomwi alimwi ankuuku shiinji. Ndakalinga kubapa awaini upya lyoonse na peendabo nshiku likumi. Nakubi boobo nshikwe kwaamba ayi banoompa shakulya sheelete kupekwa mweendeleshi mukwiinga ndakalinga kwishi ayi ico inga calengesha mukuli bantu ngobakalinga kucite kwiindaawo kulema.
NobaLesa bangu, amwiibaluke shintu nshendakacitila bantu aba akumpa shoolwe shiinji.
Ono Sanibalati, Tobiya, Geshemu mwine Alabu abalwani besu boonse bakanyumfwa ayi twamanisha kuyakulula lubumbu, alimwi ayi taaku musena wakacaala koomwayulukite muli ndulo. Nakubi boobo paciindi ico katutana kubika ashisasa kuminjililo. 
Ndibakanyumfwa boobo Sanibalati aGeshemu bakantumina nkombe yakwaamba ayi, “Kwesa, tukumane kumushi umwi uli muCinyika ca Ono.” Iyi yakalinga ninshila yakwaamba ayi bancisileemo. 
Lyalo ndakabatumina beshinkombe mukubaambila ayi, “Ndicite mulimo unene abuumbi cakwaamba ayi nshikoonshi kwisa kooko. Nshikoonshi kwiimika mulimo uyu paceebo cakwisa mukubona ndimwe.”
Bakantumina nkombe iyo kwamankanda ali one, anebo ndakalinga kubakumbulabo mushobo womwi mumankanda oonse ayo.
Lyalo Sanibalati wakantumina nkombe yomwi linkanda lyasanu. Wakatuma musebenshi wakwe kaacite ankalata mulyaansa lyakwe italamatikitwe 
umo mwakalinga kulembetwe ayi,
alimwi wakasala balaluki kwaamba ayi bakwaambilishe kubene Jelusalemu ayi ndiwe mwaami wa cishi ca Juda. Cikani ico cilaakunyumfwika kumwaami wa kuPesha, anu use tubandikile pantu pomwi.”
Ndakamukumbula ayi, “Makani ngowaamba taapo. Wabumbabo akubumba omwiine.”
Anu bakalinga kweelesha kutukonga ayi tucileeke mulimo wesu. Sombi ndakapaila ayi, “Ono nobaLesa, amumpe nkusu.”
Lyalo bushiku bumwi ndakaya kuŋanda yakwe Shemaya mwanaakwe Delaya, mwishikulu wakwe Meetabelo uyo utakwe kukonsha kuswa muŋanda yakwe. Nakubi boobo lakwe wakandwiita ayi, “Webo anebo tulyeelete kuya mukuyuba soonse muŊanda yakwe Lesa, tulicalile ceebo bantu batoosa mukukucaya. Ncakwiila mashiku batoosa mukukucaya.”
Sombi ndakakumbula ayi, “Sa muntu uli mbuli ndime inga wacica? Sa muntu uli mbuli ndime ulakonsha kuya mukuyuba muŊanda yakwe Lesa kufuna buumi bwakwe? Nebo teshi njeeko.”
Lyalo ndakabona kwaamba ayi teshi Lesa wakamutuma, sombi wakaamba maswi aya ceebo Tobiya aSanibalati bakamupa makulo. 
Bakamulipila maali kwaamba ayi anoondeshe ayi mbishe mukucita ncaakaamba. Bakacita boobo kwaamba ayi babishe liina lyangu akunensha nsoni.
Mpomunyaawo ndakapaila ayi, “NobaLesa bangu, amwiibaluke shakacita Tobiya aSanibalati akubapa mulandu. Amwiibaluke amulaluki mwanakashi Nowadiya pantu pomwi abalaluki bamwi abo bakalinga kusuni kunoondesha.”
Lyalo lubumbu lwakamanishikwa pabushiku bwamakumi obilo anshiiku shosanwe mumweenshi wa Eluli. Nkokwaamba ayi mulimo uyo wakatola nshiku makumi osanwe anshiiku shobilo. 
Balwani besu boonse abamumishobo itushingulukite ndibakanyumfwa cikani ici, bakatyongola abuumbi ceebo bakeshiba kwaamba ayi mulimo uyo wakacitwa kwiinda mukucafwikwa aLesa.
Ciindi coonse ico bamatanjilili ba bene Juda bakalinga kulembelana makalata aTobiya. 
Bene Juda baanji bakalinga kulubasu lwakwe ceebo cakwe Shekaniya mupongoshi wakwe mwine Juda mwanaakwe Ala. Kwiilika waawo alakwe Jeowanani mwanaakwe wakeeba mwanaakwe Meshulamu mwanaakwe Belekiya. 
Bantu abo bakalinga kucitekobo kuluula kuli ndime pashintu shibotu nshaakalinga kucita akuya mukuluula nshendakalinga kukumbula pali nguwe. Aboobo wakatolelela kuntumina makalata akunkonga.
Pesule lyakuyakulula lubumbu akubika shisasa kuminjililo ya ndulo, beshikulindilila paminjililo ya Ŋanda yakwe Lesa, beshikwiimba abene Lefi bamwi bakabikwa mumilimo yabo. 
Ndakabika mukwesu Anani kunokweendelesha Jelusalemu pantu pomwi aAnaniya mutanjilili wa ciyubilo ca bashilumamba. Ananiya wakalinga muntu ushomeka alimwi ulemeka Lesa kwiinda bantu bamwi boonse. 
Mpeeke ndakabaambila ayi, “Shisasa sha kuminjililo ya ndabala inene ya Jelusalemu tasheelete kunoocalulwa kushikila lisuba lyatanta, Beshikulindilila kuminjililo balyeelete kucala shisasa akupingaako macolesha pakukomboka. Lyalo ndakabaambila alimwi ayi bakasaale beshikulindilila pakati ka baabo bekala muJelusalemu akubika bamwi mumisena ipusenepusene mundabala abamwi kumisena ibambene amaandaabo.”
Jelusalemu yakalinga ndabala inene, sombi mwakalinga kwikalabo bantu baniini. Aalo maanda kaatana kuyakululwa. 
Lyalo Lesa wangu wakampa muyeeyo wakubunganya bamatanjilili, bacinenenene abantu bamwi boonse ayi balembwe kweelana abamumaandaabo. Mpeeke ndakacana makani asansulula mikowa ya baabo bakataanguna kuboolela kuswa mubusha. Ono shakalinga kulembetweemo nsheeshi:
Ono basha baanji bakaswa mucishi ca Babiloni akuboolela kundabala ya Jelusalemu akucishi ca Juda. Womwi awomwi wakaboolela kundabala ine mishaabo. Bamumaandaabo boonse bakalinga kwikala mucishi ca Babiloni kuswa ciindi mwaami Nebukadinesa ndyaakabatola busha. 
Bamatanjilili babo bakalinga mbaaba: Selubabelo, Joshuwa, Neyemiya, Selaya, Lelaya, Modekayi, Bilushani, Misipeleti, Bigifayi, Neyumu aBaana.
Bamulunyungu lwakwe Paloshi
Bamulunyungu lwakwe Shefatiya
Bamulunyungu lwakwe Ala
Bamulunyungu lwakwe Paati Moabu
Bamulunyungu lwakwe Elamu
Bamulunyungu lwakwe Satu
Bamulunyungu lwakwe Sakayi
Bamulunyungu lwakwe Binuyi
Bamulunyungu lwakwe Bebayi
Bamulunyungu lwakwe Asigadi
Bamulunyungu lwakwe Adonikamu
Bamulunyungu lwakwe Bigifayi
Bamulunyungu lwakwe Adini
Bamulunyungu lwakwe Ata uyo
Bamulunyungu lwakwe Ashumu
Bamulunyungu lwakwe Besayi
Bamulunyungu lwakwe Alifu
Bamulunyungu lwakwe Gibyoni
Bantu abo bakalinga kucite bamashali bakulukulu abo bakalinga kwikala mumandabala aya, abalo bakapiluka.
Bene Anatoti
Bene Asimafeti
Bene Kilyati Jeyalimu, Kefila abene Biloti
Bene Lama abene Geba
Bene Mikimashi
Bene Betelo abene Ayi
Bene Nebo
Bene Elamu umwi
Bene Alimu
Bene Jeliko
Bene Lodi, Adidi abene Ono
Bene Sena
Meena a shipani sha mumikowa ya bapailishi shakapiluka kuswa mucishi ca busha ngaaya:
Ima
Pasha
Alimu
Meena a shipani sha mumikowa ya bene Lefi bakapiluka kuswa kucishi ca busha ngaaya:
Beshikwiimba kuŊanda yakwe Lesa mbaaba: Bamulunyungu lwakwe Asafu
Beshikulindilila kuminjililo ya kuŊanda yakwe Lesa mbaaba: Bamulunyungu lwakwe Shalumu, Ata, Talimoni, Akubu, Atita alimwi aShobayi
Meena a shipani sha mumikowa ya basebenshi ba muŊanda yakwe Lesa abo bakapiluka kuswa mucishi ca busha ngaaya:
Kelosi, Siaya, Padoni,
Lebana, Agaba, Shalumayi,
Anani, Gidelo, Gaala,
Leaya, Lesini, Nekoda,
Gasamu, Usa, Paseya,
Besayi, Meyunimu, Nefisimu,
Bakibuki, Akufa, Alilu,
Basiluti, Meyida, Alisha,
Bakosi, Sisela, Tema,
Nesiya alimwi aAtifa.
Meena a shipani sha mumikowa ya basebensh bakwe Solomoni bakapiluka kuswa mucishi ca busha ngaaya:
Jaala, Dakoni, Gidelo,
Shefatiya, Atilu, Pokeleti Asebayimu alimwi aAmoni.
Bamulunyungu lwa basebenshi ba muŊanda yakwe Lesa abamulunyungu lwa basebenshi bakwe Solomoni abo bakapiluka bakakumana 392.
Abamwi bakaswa mundabala ya Telu Mela, Telu Asha, Kelubi, Adani alimwi aya Ima, sombi batakwe kutondesha kwaamba ayi bakalinga bamulunyungu lwa bene Isilaeli mbaaba:
Bamulunyungu lwakwe Delaya, Tobiya Nekoda bakalinga
Bamulikoto lya bapailishi mbaaba: Bamulunyungu lwakwe Obaya, Akosi aBasilayi musankwa wakeeba mwanaakwe Basilayi wa kuGilyadi akutalika kwiitwa liina lya bapongoshi bakwe.
Aba bakayandoola libuku lya mikowa yabo, sombi tabakwe kulicana, aboobo bakakushikwa kuswa mubupailishi ayi tabasalalite kweelana aMilawo.
Mweendeleshi wakabaambila ayi tabeelete kulya
Boonse pantu pomwi bakalinga 42,360.
Basebenshi babo basankwa abanakashi bakalinga
Bakalinga kucite maaki 736, shifubwa shili anga
ngamela 435 alimwi ambongolo 6,720.
Bamatanjilili bamwi ba bamumaandaabo bakapa maali kucafwa kumulimo wakuyakulula Ŋanda yakwe Lesa. Mweendeleshi wakapa makilogilamu a golodi ali 8, mbale shifongomene shili 50 amingaanjo ya bapailishi ili 530. 
Bamatanjilili bamwi ba bamumaandaabo bakapa makilogilamu a golodi ali 168 amakilogilamu a silifa ali 1,250. 
Shoonse shakapekwa kuswa kubantu bamwi boonse shakalinga makilogilamu a golodi ali 168, makilogilamu a silifa ali 140 amingaanjo ya bapailishi ili 67.
Bapailishi, bene Lefi, beshikulindilila kuŊanda yakwe Lesa, beshikwiimba, basebenshi ba kuŊanda yakwe Lesa, bantubo bamwi pantu pomwi abene Isilaeli bamwi boonse, bakatalika kwikala mumandabalaabo.
Ono mumweenshi wasanu ayobilo bene Isilaeli boonse bakakalikana mumandabalaabo. Bantu boonse bakabungana pabushiku butaanshi bwa mweenshi uyo mulubansa luli pafwaafwi aMwinjililo wa Maanshi. Bakaambila Esila mufundishi wa Milawo ayi alete libuku mulembetwe Milawo yakwe Mose iyo Mwaami Lesa njaakapa bene Isilaeli.
Lyalo Esila mupailishi wakaleta Libuku lya Milawo pameenso a bantu. Libungano ili lyakalinga lya basankwa, banakashi abanike boonse abo bakonsha kunyumfwa. 
Mpeeke wakababelengela kuswa macuunsacuunsa kushikila lisuba ndilyakashika pakati ka mutwi palubansa ulo luli pafwaafwi aMwinjililo wa Maanshi. Bantu bakalinga kukutika cakubikaako maano.
Esila mufundishi wa Milawo wakatanta pacintu cakwiimikanaawo pakwaamba ca shisamu ico ncebakapangila mubala uyo. Kulubasu lwakwe lwalulyo kwakeemikana Matitiya, Shema, Anaya, Uliya, Ilikiya alimwi aMaseiya. Kulubasu lwakwe lwa cipiko kwakeemikana Pedaya, Mishaelo, Malukija, Ashumu, Ashibadana, Sekaliya alimwi aMeshulamu. 
Esila wakacalula Libuku. Bantu boonse bakalinga kumubwene ceebo wakalinga pacintu cakwiimikanaawo. Ndyaakacalulabo libuku, bantu boonse bakeemikana. 
Mpomunyaawo Esila wakaamba ayi, “Aalumbaishikwe Mwaami Lesa, Lesa munene!” Lyalo bantu boonse bakanyamuna maansaabo akukumbula ayi, “Ameni! Ameni!” Mpeeke bakafukama akulambila Mwaami Lesa cakushisha shiwa panshi.
Kuswawaawo bantu bakanyamuka akwiimikana mumisena yabo. Lyalo bene Lefi, nkokwaamba ayi Jeshuwa, Bani, Shelebiya, Jamini, Akubu, Shabetayi, Odiya, Maseiya, Kelita, Asaliya, Josabadi, Anani aPelaya bakalinga kubasansulwita Milawo. 
Bakasansulula Milawo yakwe Lesa. Bakeesansulula kabotu kabotu cakwaamba ayi banyumfwishe isho shakalinga kubelengwa.
Kuswawaawo Neyemiya mweendeleshi, Esila mupailishi alimwi mufundishi wa Milawo abene Lefi abo bakalinga kusansulwita bantu, boonse bakaambila bantu abo ayi, “Bushiku bwasunu mbushiku busalalite bwa Mwaami Lesa, Lesa wanu. Aboobo tamweelete kulila bumpute nabi kulila cakoolobesha.” Bakabaambila boobo ceebo bakalinga kulila ndibakanyumfwa shakalinga kubelengwa muMilawo.
Lyalo Neyemiya wakabaambila ayi, “Kamuya mukalye shakulya shibotu, akunwa shakunwa shamise. Mutumineko shimwi kuli babo batacite shibambitwe kale. Bushiku bwasunu mbushiku busalalite kuMwaami Lesa. Mutoongumani ceebo kusangalala uko kumupa Mwaami Lesa, nkokumupa nkusu.”
Bene Lefi bakoomusha bantu boonse ayi, “Amuumune, ceebo bushiku bwasunu mbushiku busalalite. Mutoongumani, sobwe.” 
Mpomunyaawo bantu boonse bakaya mukulya akunwa akwaabilaako bamwi. Bakasekelela kabasangalete abuumbi mukwiinga maswi ayo ngobakabelengelwa bakaanyumfwisha.
Ono pabushiku bwabili mumweenshi uyo bamatanjilili ba bamumaandaabo, bapailishi alimwi abene Lefi bakabungana kuli Esila kwaamba ayi abeeishe maswi ali muMilawo. 
Mumulawo wakapa Mwaami Lesa kwiinda muli Mose bakacana kamulembetwe ayi bene Isilaeli balyeelete kwikala mushimpaka ciindi cakusekelela kwa mweenshi wasanu ayobilo. 
Aboobo bakabapa milasho akutuma nkombe kumandabala abo oonse alimwi akuJelusalemu yakwaamba ayi, “Amuye kutulundu mukalete misampi ya shisamu sha maolifi akushanga, maolifi a muluundu, mushikili, tupukupuku aya shisamu shicite shimfule shibotu, kwaamba ayi muyakishe shimpaka kweelana ambocilembetwe muMilawo.”
Mpomunyaawo bantu bakaya mukuleta misampi akwisa mukuyaka shimpaka peculu lya maandaabo, mumansa shabo, mulubansa lwa Ŋanda yakwe Lesa, mulubansa lwa kuMwinjililo wa Maanshi alwa kuMwinjililo wa Efuleemu. 
Likoto lya baabo boonse bakaswa mushishi sha busha lyakayaka shimpaka akutalika kwikala mumo. Kuswa munshiku shakwe Joshuwa mwanaakwe Nani kushika bushiku ubo, bene Isilaeli tabana kusekelelawo kale ca mushobo uyu. Aboobo bushiku ubo boonse bakasangalala abuumbi.
Bushiku abushiku bwa kusekelela uko, nkokwaamba ayi kuswa pabushiku butaanshi kushikila kubwakweelaako, Esila wakalinga kubelenga muLibuku lya Milawo yakwe Lesa. Bakasekelela kwanshiku shosanwe ashobilo. Lyalo pabushiku bwasanu ashotatwe bakaba alibungano lyakucala kusekelela uko kweelana aMilawo.
Pabushiku bwamakumi obilo anshiiku shone mumweenshi weenka uyo, bene Isilaeli bakabungana akulikasha kulya, kabafwete masaka akulibika lusuko pamitwi kutondesha buumba. 
Bamulunyungu lwa bene Isilaeli bakalipatula kuswa kubaswamashi. Mpeeke bakeemikana akulyaambilila shibiibi shabo abubi bwa bamashali babo bakulukulu. 
Bakeemikana mpomunya mpobakalinga kwamaawala ali otatwe Libuku lya Milawo yakwe Lesa, Lesa wabo kalibelengwa kuli mbabo. Maawala amwi otatwe akakonkela, bakalinga kulyaambilila shibiibi shabo akulambila Mwaami Lesa, Lesa wabo.
Bene Lefi bakatanta pacintu cakwiimikanaawo akupaila cakoolobesha kuMwaami Lesa, Lesa wabo. Meena a bene Lefi abo ngaaya: Jeshuwa, Bani, Kadimyelo, Shebaniya, Buni, Shelebiya, Bani alimwi aKenani. 
Bene Lefi nkokwaamba ayi Jeshuwa, Kadimyelo, Bani, Ashabineiya, Shelebiya, Odiya, Shebaniya alimwi aPetayiya bakaambila bantu ayi,
Lyalo bene Isilaeli bakapaila ayi,
“Mwebo noBaami baLesa, mwakasala Abulamu
Mwakacana kwaamba ayi moyo wakwe wakalinga kushomeka kuli ndimwe
“Mwakabona mapensho a bamashali besu bakulukulu muIjipiti.
Mwakacita shaankamiko kuli Falawo mwaami wa bene Ijipiti,
Mwakapansaanya lweenge kunembo lyabo
Malumwi mwakalinga kubatanjilila alikumbi,
KuKalundu ka Sinayi mwakaseluka kuswa kwiculu
Mwakabeeisha kusalasha bushiku bwakookesha bwa Cibelu.
“Ndibakafwa nsala mwakabapa cakulya kuswa kwiculu.
Sombi balo bamashali besu bakulukulu bakalisumpula akuba beshicimpamya.
Bakakaka kunyumfwila alimwi bakaluba shintu shoonse nshemwakacita.
Bakalibumbila cibumbwabumbwa ca mucende mwaana
Sombi tamukwe kubafutatila muluyanga umo
Mwakabapa Mushimu wanu ubotu ayi unoobeeisha shakucita.
Mwakabalama muluyanga kwamyaaka makumi one.
“Mwakabapa malelo amishobo,
Mwakalengesha baana babo kufula anga ninyenyeenshi mwiculu
Mwakabalengesha kukoma cishi ca Kenani.
Bantu banu bakakoma mandabala acite malinga
“Nakubi boobo bakamubukila akukaka kumunyumfwila.
Paceebo ceeco mwakabaaba mumaansa a balwani babo abo bakalinga kubalyatilila.
Sombi na baboola muluumuno, bakalinga kubisha alimwi.
Mwakabacenjesha kunyumfwila kwiisha kwanu,
Kwamyaaka iinji mwakalinga kukomenyabo caamba pali mbabo.
Ceebo ca nkumbu shanu shikankamika,
“Ono nobaLesa besu, ncakwiila muli baLesa beshinkusu,
Mwebo muliluleme mukutupa mulandu wa mushobo uyo.
Bamaami besu, bamatanjilili, bapailishi abamashali besu bakulukulu
Mwakalinga kubapa coolwe mubulelo bwabo
Ono amubone sunu tuli basha mucishi ico ncemwakapa bamashali besu bakulukulu
Ceebo ca shibiibi shesu, shoonse shitebulwa
“Ono ceebo ca sheeshi, tutoopanga cipangano ceelete kukonkelwa cakushomeka. Tutoocilemba abalo bamatanjilili besu, bene Lefi abapailishi batoobikawo kalamatila wa twishibilo twabo.”
Anu meena a bantu bakabikawo kalamatila wa twishibilo twabo ngaaya:
Selaya, Asaliya, Jelemiya,
Pasha, Amaliya, Malukija,
Atusha, Shebaniya, Maluki,
Alimu, Melemoti, Obadiya,
Danyelo, Ginetoni, Baluki,
Meshulamu, Abija, Mijamini,
Masiya, Bilugayi alimwi aShemaya.
Bene Lefi mbaaba:
Shebaniya, Odiya, Kelita, Pelaya, Anani,
Mika, Leobu, Ashabiya,
Sakuwa, Shelebiya, Shebaniya,
Odiya, Bani alimwi aBeninu.
Bamatanjilili ba bantu mbaaba:
Buni, Asigadi, Bebayi,
Adonija, Bigifayi, Adini,
Ata, Esekiya, Asuwa,
Odiya, Ashumu, Besayi,
Alifu, Anatoti, Nebayi,
Magipyashi, Meshulamu, Esili,
Meshesabelo, Sadoki, Jaduwa,
Pelatiya, Anani, Anaya,
Osheya, Ananiya, Ashubu,
Aloyeshi, Pila, Shobeki,
Leyumu, Ashabuna, Maseiya,
Aiya, Anani, Anane,
Maluki, Alimu alimwi aBaana,
Swebo sotwacaalaawo, nkokwaamba ayi bapailishi, bene Lefi, beshikulindilila paminjililo, beshikwiimba, basebenshi ba kuŊanda yakwe Lesa aboonse abo bakalipatula kuswa kubaswamashi mukukonkela Milawo yakwe Lesa pantu pomwi abamakaabo, bana babo basankwa abanakashi abo bakalinga kukonsha kunyumfwa, 
twasuminishanya abamakwabesu bamatanjilili besu. Twashomesha cakulumbila kukonkela Milawo yakwe Lesa iyi njaakatupa kwiinda muli Mose musebenshi wakwe akunyumfwila. Tulaakukonkela milawo amilasho yoonse ya Mwaami Lesa, Lesa wesu. Na tukabule kucita boobo, mashingo aakese pamitwi yesu.
Teshi tukanokweebana abaswamashi bashiite mucishi cesu.
Na baswamashi baleta bukwebo buli boonse kwaamba ayi tuule pabushiku bwakookesha bwa Cibelu nabi pabushiku bumwibo busalalite, teshi tunokuulaawo. Mumwaaka amwaaka wasanu ayobilo teshi tunoolimaawo myuunda yesu alimwi tunanoolekelela beshinkongole boonse mumwaaka uyu.
Mwaaka amwaaka womwi awomwi pakati kesu unanoopa magilamu a silifa ali osanwe akusebenseshekwa mumulimo wa kuŊanda yakwe Lesa.
KuŊanda yakwe Lesa tunanooleta shintu ishi. Shimaande shisalalite shibikwa patebulu, shipo sha shili anga ngamaila sha bushiku abushiku, milambu yakutenta, shipo sha pabushiku bwakookesha bwa Cibelu, shipo sha pakusekelela Mweenshi Upya, shipo shakusekelela kumwi koonse, shipo shimwi shisalalite, milambu yakulekelela shibiibi sha bene Isilaeli alimwi ashintu shoonse shiyandika muŊanda yakwe Lesa.
Swebo, nkokwaamba ayi bapailishi, bene Lefi abantubo tunanokuuma cisolo mwaaka amwaaka kwaamba ayi twishibe shipani sheelete kuleta nkuni isho nshakutentesha milambu yabengwa kuMwaami Lesa, Lesa wesu kuŊanda yakwe paciindi ceelete mumwaaka bweenka mbocilembetwe muMilawo.
Twakasumina akuleta insomo sha mumyuunda yesu ashisepo shitaanshi kupya kuŊanda yakwe Lesa mumwaaka amwaaka.
Kweelana ambocilembetwe muMilawo tulaakunooleta bana besu basankwa bakwiiya, boombe bakwiiya alimwi abana ba shifubwa shesu shimwi shoonse kuŊanda yakwe Lesa kupa bapailishi basebensa mulimo wakwe Lesa.
Tulaakunootola busu butaanshi, shipo sha shili anga ngamaila, shisepo shitaanshi sha kushisamu shesu shoonse, waini upya alimwi amafuta a maolifi kubapailishi ba muŊanda yakwe Lesa. Tulaakunooleta calikumi ca shishango shesu shoonse kubene Lefi, ceebo mbene Lefi beelete kubwesa shalikumi mumishi umo motusebensela. 
Alakwe mupailishi wa mulunyungu lwakwe Aloni ulyeelete kushindikila bene Lefi ciindi banoopekwa shalikumi. Abalo bene Lefi balyeelete kuleta calikumi ca shalikumi kuŊanda yakwe Lesa akucibika muŋanda yakusungilamo shintu. 
Ono bene Isilaeli abene Lefi balyeelete kutola shipo sha shili anga ngamaila, waini upya alimwi amafuta a maolifi kumaanda akusungilamo shisebensesho sha Ŋanda yakwe Lesa uko kwikala bapailishi bali pabulishi, beshikulindilila kuminjililo alimwi abeshikwiimba.
Lyalo bamatanjilili bakekala muJelusalemu. Ono bantu bamwi bakooma cisolo kusala ŋanda yomwi pamaanda ali likumi kwaamba ayi bamuŋanda iyo bekale muJelusalemu, ndabala inene isalalite. Bamwi boonse bakalinga kweelete kwikala mumandabalaabo beene. 
Bantu bakalumba boonse bakasumina amyoyo yabo beene kwikala muJelusalemu. 
Bene Isilaeli bamwi, bapailishi, bene Lefi, basebenshi ba kuŊanda yakwe Lesa alimwi abamulunyungu lwa basebenshi bakwe Solomoni bakekala mumandabala a mucishi ca Juda, womwi awomwi pacipansha cakwe ca cishi.
Kuswa kumukowa wakwe Juda nguAtaya mwanaakwe Usiya, mwishikulu wakwe Sekaliya mwanaakwe Amaliya. Amaliya wakalinga mwanaakwe Shefatiya, Shefatiya wakalinga mwanaakwe Maalalelo wamulunyungu lwakwe Pelesi. 
Wabili nguMaseiya mwanaakwe Baluki, mwishikulu wakwe Koluwose mwanaakwe Adaya, Adaya wakalinga mwanaakwe Joiyalibu, Joiyalibu wakalinga mwanaakwe Sekaliya wamulunyungu lwakwe Shela. 
Bamulunyungu lwakwe Pelesi boonse abo bakalinga kwikala muJelusalemu bakalinga 468. Aba boonse bakalinga basankwa bacibwene kulwana.
Kuswa kumukowa wakwe Benjameni nguSalu mwanaakwe Meshulamu mwishikulu wakwe Jowedi. Jowedi wakalinga mwanaakwe Pedaya, Pedaya wakalinga mwanaakwe Kolaya, Kolaya wakalinga mwanaakwe Maseiya, Maseiya wakalinga mwanaakwe Itiyelo, Itiyelo wakalinga mwanaakwe Jeshaya, 
Gabayi aSalayi bamakwabo Jeshaya. Bene Benjameni boonse bakalinga kwikala muJelusalemu bakalinga 928 pantu pomwi. 
Jowelo mwanaakwe Sikili ngowakalinga mutanjilili wabo, kuboolaawo nguJuda mwanaakwe Asenuwa.
Kuswa kubapailishi nguJedaya mwanaakwe Joiyalibu, Jakini, 
Selaya mwanaakwe Ilikiya, mwishikulu wakwe Meshulamu mwanaakwe Sadoki. Sadoki wakalinga mwanaakwe Melayoti, Melayoti wakalinga mwanaakwe Aitubu mupailishi munene. 
Bamucipani ici abo bakalinga kusebensela muŊanda yakwe Lesa bakalinga 822 pantu pomwi. Adaiya mwanaakwe Jeloyamu, mwishikulu wakwe Pelaliya. Pelaliya wakalinga mwanaakwe Amusi, Amusi wakalinga mwanaakwe Sekaliya, Sekaliya wakalinga mwanaakwe Pashuwa, Pashuwa wakalinga mwanaakwe Malukija. 
Bamucipani ici abo bakalinga bamatanjilili ba bamumaandaabo bakalinga 242 pantu pomwi. Amashisayi mwanaakwe Asalelo, mwishikulu wakwe Aasayi. Aasayi wakalinga mwanaakwe Meshilemoti, Meshilemoti wakalinga mwanaakwe Ima. 
Bamucipani ici abo bakalinga bashilumamba bacibwene kulwana bakalinga 128 pantu pomwi. Mutanjilili wabo wakalinga Sabudyelo mwanaakwe Agedolimu.
Kuswa kubene Lefi nguShemaya mwanaakwe Ashubu, mwishikulu wakwe Asilikamu. Asilikamu wakalinga mwanaakwe Ashabiya, Ashabiya wakalinga mwanaakwe Buni. 
Shabetayi aJosabadi bamatanjilili bamwi ba bene Lefi abo bakalinga kubona milimo ya pansengwe lya Ŋanda yakwe Lesa. 
Mataniya mwanaakwe Mika mwishikulu wakwe Sabudi. Sabudi wakalinga mwanaakwe Asafu uyo wakalinga kutanjilila likoto lya beshikwiimba abo bakalinga kwiimba lwiimbo lwakulumba Lesa. Bakibukiya uyo wakalinga mucafwi kuli Mataniya. Abuda mwanaakwe Shamuwa, mwishikulu wakwe Galalu. Galalu wakalinga mwanaakwe Jedutuni. 
Bene Lefi bakalinga kwikala muJelusalemu, ndabala inene isalalite bakalinga 284 pantu pomwi.
Kuswa kubeshikulindilila minjililo mbaaba, Akubu, Talimoni abamakwababo bakalinga 172 pantu pomwi.
Bene Isilaeli bamwi boonse, bapailishi abene Lefi bamwi bakekala pashipansha shakwe sha cishi mumandabala amwi a mucishi ca Juda. 
Basebenshi ba kuŊanda yakwe Lesa bakekala mucipansha ca ndabala ya Jelusalemu ciitwa ayi Ofelo. Siya aGishipa mbobakalinga kubeendelesha mumulimo wabo.
Mutanjilili wa bene Lefi kuJelusalemu nguUsi mwanaakwe Bani mwishikulu wakwe Ashabiya. Ashabiya wakalinga mwanaakwe Mataniya, Mataniya wakalinga mwanaakwe Mika. Usi wakalinga wamucipani cakwe Asafu ico cakalinga kucite mulimo wakwiimba muŊanda yakwe Lesa. 
Beshikwiimba bakalinga kupekwa milawo kuswa kumwaami iyo yakalinga kweendelesha milimo yabo ya bushiku abushiku.
Petaiya mwanaakwe Meshesabelo, wamulunyungu lwakwe Sela mwanaakwe Juda, ngowakalinga shikwiimikanina bene Isilaeli kunembo lyamwaami wa bene Pesha.
Bantu baanji bakalinga kwikala mumandabala akalinga pafwaafwi amyuunda yabo. Bene Juda bakalinga kwikala kuKilyati Aba, Diboni, Jekabusiilu amishi yakalinga kushingulukite mandabala ayo. 
Bamwi bakalinga kwikala kuJeshuwa, Molada, Beti Peleti, 
Asa Shuwalu, Biyasheba amishi yakalinga kwaashingulukite. 
Bamwi bakalinga kwikala kuSikilagi, Mekona amishi yakalinga kwaashingulukite. 
Bamwi bakalinga kwikala kuEni Limoni, Sola, Jamuti, 
Sanowa, Adulamu amishi yakalinga kwaashingulukite. Bamwi kundabala ya Lakishi amyuunda ya njiyo, bamwi kundabala ya Aseka amishi ya njiyo. Nkokwaamba ayi bakalinga kwikala kuswa kuBiyasheba kuya mukushika kuCinyika ca Inomu.
Bamulunyungu lwakwe Benjameni bakalinga kwikala kuGeba, Mikimashi, Aija, Betelo amishi ya njiyo, 
Anatoti, Nobu, Ananiya 
Asoli, Lama, Gitaimu, 
Adidi, Seboimu, Nebalati, 
Lodi, Ono alimwi amuCinyika ca Bacibwene shakupangapanga. 
Makoto amwi a bene Lefi ayo akalinga kwikala kucishi ca Juda bakatumwa kuya mukwikala pakati ka bene Benjameni.
Mundando wa meena a bapailishi abene Lefi abo bakaboola aSelubabelo mwanaakwe Sheyalutyelo alimwi aJeshuwa mupailishi munene ngooyu.
Amaliya, Maluki, Atusha,
Shekaniya, Leyumu, Melemoti,
Ido, Ginetoni, Abija,
Mijamini, Madiya, Biluga,
Shemaya, Joiyalibu, Jedaya,
Salu, Amoku, Ilikiya alimwi aJedaya. Aba mbo bakalinga bamatanjilili abamakwababo munshiku shakwe Jeshuwa.
Bene Lefi nguJeshuwa, Binuyi, Kadimyelo, Shelebiya, Juda alimwi aMataniya. Aba mbobakalinga kweendelesha nyimbo shakulumba Lesa. 
Bakibukiya, Uni abacafwi babo bakalinga kukumbushanya pakwiimba.
Jeshuwa wakashala Joiyakimu, Joiyakimu wakashala Eliyashibu, Eliyashibu wakashala Joiyada, 
Joiyada wakashala Jonasani alakwe Jonasani wakashala Jaduwa.
Munshiku shakwe Joiyakimu mupailishi munene, bakalinga bamatanjilili ba mushipani sha bapailishi mbaaba:
mucipani cakwe Esila nguMeshulamu,
mucipani cakwe Maluki nguJonasani,
mucipani cakwe Alimu nguAdina,
mucipani cakwe Ido nguSekaliya,
mucipani cakwe Abija nguSikili
mucipani cakwe Biluga nguShamuwa,
mucipani cakwe Joiyalibu nguMatenayi,
mucipani cakwe Salu nguKalayi,
mucipani cakwe Ilikiya nguAshabiya,
Munshiku shakwe Eliyashibu, Joiyada, Jowanani aJaduwa bamatanjilili ba bamumaanda a bene Lefi bakalembwa pantu pomwi aba bamumaanda a bapailishi. Aba bakalembwa muciindi ca bwaami bwakwe Dalyasi mwaami wa bene Pesha. 
Bamatanjilili ba bamumaanda bene Lefi kushika kuciindi cakwe Jowanani mwanaakwe Eliyashibu bakalembwa mulibuku lya makani a bulelo.
Bamatanjilili ba bene Lefi nguAshabiya, Shelebiya Jeshuwa mwanaakwe Kadimyelo. Bamatanjilili aba bakapansaanya bene Lefinyinaabo mumakoto. Makoto obilo akalinga kwiimba nyimbo shakulumbaisha akulumba Lesa cakukumbushanya paciindi comwi acomwi kweelana abwakaamba Defedi muntu wakwe Lesa.
Mataniya, Bakibukiya, Obadiya, Meshulamu, Talimoni alimwi aAkubu mbobakalinga beshikulindilila kuminjililo ya kumaanda akusungilamo shintu pafwaafwi aminjililo ya Ŋanda yakwe Lesa. 
Bantu aba bakalinga kusebensa munshiku shakwe Joiyakimu mwanaakwe Jeshuwa mwishikulu wakwe Josadaki, amunshiku shakwe Neyemiya mweendeleshi alimwi ashakwe Esila mupailishi alimwi mufundishi wa Milawo.
Ono paciindi cakusalasha lubumbu lwa ndabala ya Jelusalemu, bene Lefi bakeetwa kuswa mumisena mobakalinga kwikala kwaamba ayi babeeko pakusekelela kusalasha uku akwiimba nyimbo shakulumba alimwi akulisha tusenke atulumbu tunene atuniini. 
Beshikwiimba abo bakaletwa kuswa mumisena ishingulukite Jelusalemu amandabala a bene Netofa. 
Bamwi bakaswa kundabala ya Beti Gilugala, cishi ca Geba aca Asimafeti ceebo beshikwiimba bakayaka mishi yabo kushinguluka Jelusalemu. 
Lyalo bapailishi abene Lefi bakalisalasha kweelana aMilawo, pantu pomwi abantu, minjililo alimwi alubumbu lwa ndabala inene iyo.
Mpomunyaawo ndakabunganya bamatanjilili ba bene Juda peculu lya lubumbu ayi beendeleshe makoto obilo anene akalinga kuya bwiimba nyiimbo shakulumba. Likoto limwi lyakalulama kululyo lwa lubumbu kuya kuMwinjililo wa Ntantaala. 
Kwisule lyabo kwakalinga kweendela Oshaya amusa wa bamatanjilili ba bene Juda 
pantu pomwi aAsaliya, Esila, Meshulamu, 
Juda, Benjameni, Shemaya, Jelemiya 
alimwi abapailishi bamwi bakalinga kucite mapeenga. Alakwe Sekaliya mwanaakwe Jonasani mwishikulu wakwe Shemaya, Shemaya wakalinga mwanaakwe Mataniya, Mataniya wakalinga mwanaakwe Mikaya, Mikaya wakalinga mwanaakwe Sakuwa, Sakuwa wakalinga mwanaakwe Asafu. 
Pesule lyakwe pakalinga bamakwabo, nkokwaamba ayi Shemaya, Asalelo, Milalayi, Gilalayi, Mayi, Netanelo, Juda alimwi aAnani kabacite ashakulisha isho shakaamba Defedi muntu wakwe Lesa.
Ono kuMwinjililo wa Kantupu bakalulama kuNdabala yakwe Defedi pamatantilo a njiyo, baya mukwiinda kuŋanda ya bwaami yakwe Defedi akuboola kulubumbu paMwinjililo wa Maanshi uli kwicwe lya ndabala.
Lyalo likoto lya beshikwiimba limwi lyakalulama kucipiko. Ndakabakonkela peculu lya lubumbu pantu pomwi amusa umwi wa bantu. Twakaya mukwiinda kuŊanda ilaamfu ya Shitofu kuya mukushika kuLubumbu Lunene, 
ndiswe peculu lya Mwinjililo wa Efuleemu, Mwinjililo wa Jeshana alimwi apeculu lya Mwinjililo wa Nswi. Lyalo twaya mukwiinda kuŊanda Ilaamfu ya Ananelo, akuŊanda Ilaamfu ya Mwaanda tibili akuMwinjililo wa Mbelele. Swebo twakaya mukweela kuMwinjililo wa Beshikulindilila kuŊanda yakwe Lesa.
Mpeeke makoto obilo akalinga kuya cilumba Lesa akashika kuŊanda yakwe Lesa akwiimikana mumisena ya ngawo. Nebo amusa wa bamatanjilili twakenjila muŊanda yakwe Lesa 
pantu pomwi abapailishi aba kabacite amapeenga. Eliyakimu, Maseiya, Mijamini, Mikaya, Eliyoenayi, Sekaliya alimwi aAnaniya. 
Bakalinga pesule lyesu nguMaseiya, Shemaya, Eleyasa, Usi, Jeowanani, Malukija, Elamu alimwi aEsa. Beshikwiimba abo bakalinga kutanjililwa aJesilaiya.
Pabushiku ubu bakaleta milambu iinji, abantu bakasekelela cakusangalala ceebo Lesa wakabasangalasha abuumbi. Banakashi abaana abalo bakasekelela, aboobo ciyobeyobe cakusangalala kwabo muJelusalemu cakalinga kunyumfwikilabo kulaale.
Lyalo paciindi ici basankwa bakasalwa kunokweendelesha maanda akusungilamo shipo, shisepo shitaanshi ashalikumi. Bantu aba bakaba amulimo wakuyobolola shipansha sha bapailishi asha bene Lefi kuswa mumandabala kweelana abwaamba Milawo. Bapailishi abene Lefi bakasangalasha bene Juda boonse 
ceebo bakalinga kusebensa mulimo wakusalasha amulimo wakwe Lesa woonse. Beshikwiimba abeshikulindilila kuŊanda yakwe Lesa abalo bakalinga kusebensa mulimo wabo kweelana abwakaamba mwaami Defedi aSolomoni mwanaakwe. 
Kuswa muciindi cakwe Defedi aAsafu shikwiimba, beshikwiimba mbobakalinga kutanjilila nyimbo shakulumbaisha akulumba Lesa. 
Ono muciindi cakwe Selubabelo amuciindi cakwe Neyemiya, bene Isilaeli boonse bakalinga kuleta shipo sha bushiku abushiku sha beshikwiimba abeshikulindilila minjililo. Bakalinga kuleta cipansha ceelete kubene Lefi, abalo bene Lefi bakalinga kupa cipansha ceelete kubapailishi.
Pabushiku ubo Milawo yakwe Mose ndiyakalinga kubelengwa kubantu cakoolobesha, bakashika pamakani akalembwa ayi taaku mwine Amoni nabi mwine Moabu weshi akasuminishikwe kwinjila mulikoto lya bantu bakwe Lesa. 
Cakalinga boobo ceebo bakeema bene Isilaeli shakulya amaanshi, alimwi bakatamba Balamu kwaamba ayi abashingane. Nakubi boobo Lesa wesu wakasandula lishingo kuba coolwe. 
Bene Isilaeli ndibakanyumfwa mulawo uyo, bakakusha baswamashi boonse pakati kabo.
Eliyashibu mupailishi wakapekwa mulimo wakweendelesha maanda akusungilamo shintu a kuŊanda yakwe Lesa. Eliyashibu wakalinga mubye Tobiya. 
Aboobo wakamupa cipinda cinene umo kalekale mwakalinga kusungilwa shipo sha shili anga ngamaila, tununkila kabotu pakutenta, shisebensesho, shalikumi sha shili anga ngamaila, waini upya alimwi amafuta a maolifi isho shakalinga kupekwa kubene Lefi, beshikwiimba, beshikulindilila minjililo alimwi ashipo sha bapailishi. 
Ono shintu shoonse ishi ndishakalinga kucitika, nshindakalinga muJelusalemu ceebo mumwaaka wamakumi otatwe amyaaka yobilo wa bwaami bwakwe Atasakisesi kuBabiloni, ndakaboolela kuli nguwe. Ono ndipakeenda ciindi ndakamusenga ayi ansuminishe kuboolela kuJelusalemu. 
Aboobo ndakesa kuJelusalemu. Ndindakashika ndakanyumfwa cibiibi cakacita Eliyashibu cakumupa Tobiya cipinda ca mulubansa lwa Ŋanda yakwe Lesa. 
Ndakakalala abuumbi akusoweela shintu shakwe Tobiya shoonse pansengwe lya cipinda ico. 
Mpomunyaawo ndakapa mulawo wakusalasha shipinda akwinjishamo shisebensesho sha Ŋanda yakwe Lesa, shipo sha shili anga ngamaila alimwi atununkila kabotu pakutenta.
Ndakacana alimwi ayi shipansha sheelete kupekwa bene Lefi, teshakalinga kupekwa kuli mbabo. Aboobo beshikwiimba abene Lefi bamwi bakaboolela womwi awomwi kumuunda wakwe. 
Paceebo ceeco ndakakalalila bacinenenene pakulekelesha Ŋanda yakwe Lesa. Lyalo ndakaleta beshikwiimba abene Lefi bamwi akubabika mumilimo yabo. 
Lyalo bene Juda boonse bakatalika kuleta calikumi ca shili anga ngamaila, waini alimwi amafuta a olifi kumaanda akusungilako shintu kuŊanda yakwe Lesa. 
Lyalo ndakabika bantu ayi banoolanga pamaanda akusungilako shintu, nkokwaamba ayi Shelemiya mupailishi, Sadoki mufundishi wa Milawo alimwi aPedaya mwine Lefi. Ndakabika Anani mwanaakwe Saka, mwishikulu wakwe Mataniya ayi anoobacafwa. Bakabikwa pamulimo wakwaabila bamakwababo shintu isho ceebo bakalinga kushomeka.
NobaLesa bangu, kamunjibaluka pashintu shoonse nshendakacitila Ŋanda yanu akulambila kwakalinga kuba kooko.
Munshiku isho ndakabona bantu bamwi mucishi ca Juda bakalinga kutyana minyansa pabushiku bwakookesha bwa Cibelu. Bamwi bakalinga kubika shili anga ngamaila, waini, minyansa, inkuyu ashimwi shintu pambongolo shabo akutola kuJelusalemu. Ndakabacenjesha ayi batanokuulisha cintu cili coonse pabushiku bwakookesha bwa Cibelu.
Abalo bene Taya bakalinga kwikala muJelusalemu bakalinga kuleta nswi ashintu shimwi shakuulisha mundabala inene iyo akuulisha bene misheesu pabushiku bwakookesha bwa Cibelu. 
Lyalo ndakakalalila bamatanjilili bene Juda ayi, “Mwaboona cibiibi ici ncemwacita! Mwalengesha bushiku bwakookesha bwa Cibelu kutasalala. 
Ici ncemutoocita ncecakacita bamashali banu bakulukulu akulengesha Lesa kuleta mapensho pali ndiswe apandabala yesu inene. Ono mutoosonkomona bukali bwakwe Lesa kwisa pabene Isilaeli mukunoolengesha bushiku bwakookesha bwa Cibelu kutasalala.”
Mpeeke ndakapa mulawo wakwaamba ayi minjililo ya ndabala inene ya Jelusalemu ilyeelete kunoocalwa lyoonse pakwipila lisuba, bushiku bwa Cibelu ndibutalika, akutacalula kushikila bushiku ubo bwamana. Ndakabika basebenshi bangu bamwi kulindilila minjililo kwaamba ayi kubule ciletwa mundabala pabushiku bwa Cibelu. 
Ono mashiku a pacisaanu beshimakwebo apusenepusene, kwalinkanda lyomwi nabi obilo, bakoonawo kale pansengwe lya ndabala. 
Sombi ndakabacenjesha ayi, “Ino nciinshi ncemoonena pansengwe lya lubumbu kulindila ayi buce? Na mukaciboosheewo, ndaakumuuma.” Kuswa bushiku ubo, tabana kwisawo kale pabushiku bwakookesha bwa Cibelu. 
Lyalo ndakaambila bene Lefi ayi balisalashe akuya mukulindilila minjililo kwaamba ayi bushiku bwakookesha bwa Cibelu bulamwe cakubusalasha.
Paciindi ceenka ico, ndakacana kwaamba ayi baJuda bamwi bakalinga kweebete banakashi bene Ashidodi, Amoni alimwi abene Moabu. 
Anu bana babo bamwi bakalinga kwaamba mushobo wine Ashidodi nabi umwi. Tebakalinga kwaamba kabotu ciJuda. 
Lyalo ndakabakalalila, kubashingana, bamwi ndakabooma akubanonkoola misusu. Ndakabaambila ayi bashomeshe cakulumbila ayi balo abana babo teshi bakacibooshewo kweebana abaswamashi. 
Ndakabaambila ayi, “Sa te shikwati sha mushobo uyo nsheshakalengesha Solomoni mwaami wa bene Isilaeli kubisha. Taaku mwaami mushishi shafula wakalinga kweelenaakwe mubulemu. Solomoni wakalinga kusunikwi kuli Lesa wakwe, aboobo wakabikwa pabwaami bwa bene Isilaeli boonse. Nakubi boobo wakabisha ceebo ca banakashi baswamashi. 
Ono, sa tulyeelete kukonkela bubi mbomutoocita ubu akutanyumfwila Lesa mukweeba banakashi baswamashi?”
Mwanaakwe Joiyada umwi, mwishikulu wakwe Eliyashibu mupailishi munene, wakeeba mwanaakwe Sanibalati mwine Oloni. Aboobo ndakamutanda muJelusalemu.
NobaLesa bangu, amwiibaluke bantu aba mbobakabisha bupailishi acipangano ca bupailishi aca bene Lefi.
Mpomunyaawo ndakasalasha bantu boonse mukukusha shintu shoonse sha baswamashi akupa mupailishi amwine Lefi womwi awomwi mulimo wakwe. 
Ndakabamba shakuleta nkuni paciindi ceelete shakusebensesha pakutenta milambu alimwi akwaambila bantu kunooleta nsomo sha shili anga ngamaila ansoomo sha shisepo.
