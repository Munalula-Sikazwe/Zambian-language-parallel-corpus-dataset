Ki ye taba ya Nehemia, mwan'a Hakalia.
Hanani, yo muñwi wa banyani ba ka, a t'o fita ni sitopa sa batu ba bañwi ba kwa Juda, mi na ba buza ka za Majuda ba ba ne ba il'o kuta kwa butanga, ni ka za munzi wa Jerusalema. 
Ba t'o ni bulelela kuli ba ba ne ba bandukile, mi ba kutezi mwa naha ya habo bona, ne ba li mwa butata bo butuna, ni kuli balicaba ba ba ne ba pila ni bona ne ba ba nyaziseza. Ba ni bulelela hape kuli mamota a Jerusalema n'a s'a wile cwalo, ni kuli likwalo ne li si ka lukiswa haisali li cela mulilo. 
Ha ni se ni utwa zeo, na ina fafasi, mi na lila.
“Oho Muñ'a Bupilo, Mulimu wa lihalimu! U yo mutuna, mi lwa ku saba. Wa sepahala, mi u buluka bulikani bwa hao ni ba ba ku lata, mi ba eza z'o ba laela. 
U ni talime, Muñ'a Bupilo, mi u utwe tapelo ya ka, ha ni nze ni lapelela batanga ba hao musihali ni busihu, ili sona sicaba sa Isilaele. Na lumela kuli luna, sicaba sa Isilaele, lu fosize. Bo kukw'a ka, ni na, lu fosize. 
Lu ku foselize hahulu. Ha lu si ka eza z'o n'o laezi. Ha lu si ka mamela mulao o n'o lu file ka Mushe mutang'a hao. 
 Cwale, u hupule s'o n'o bulelezi Mushe, ha n'o ize, ‘Haiba mina sicaba sa Isilaele mu sa sepahali ku na, ni ta mi hasanyeza mwahal'a macaba a sili. 
 Kono ha mu kutela ku na, mi mwa eza ze ni mi laezi, ni ta mi kutiseza mwa sibaka se ne ni iketezi kuli mu ni lapelele ku sona, niha mu hasanyelizwe kwahule, mane ku y'o fita kwa mafelelezo a lifasi.’
“Mulena, ba ki batanga ba hao, ili batu ba hao luli. U ba lamulezi ka maata a hao a matuna. 
Cwale u utwe tapelo ya ka ni litapelo za batanga ba hao kamukana ba ba bata ku kuteka libizo la hao. U ni tuse kacenu. Na, ni y'o kupa mulena kuli a ni utwele butuku.”
Ka ona mazazi ao, ne ni tokomela za waine ye ne isiwanga kwa tafule ya mulena. Mwa kweli ya Nisani, Aritazerisi h'a nz'a li mulena ka lilimo ze mashumi a mabeli, zazi le liñwi ha n'a nz'a ca, na mu iseza waine. 
Ha li ku ba mutu, n'a si ka ni bona ni swabile. Kiha s'a ni buza, a li, “U swabisizwe kiñi? Ha u kuli, kono feela u swabile!”
 Na alaba, na li, “U pile kuya kuile, Muñ'a ka! Ni ka tuhela cwañi ku swaba kanti munzi mo ku bulukilwe bo kuku u s'o li matota, mi likwalo za ona li cisizwe ki mulilo?”
Mulena a buza, a li, “Cwale s'o bata ki sika mañi?”
Kiha ni bulelela mulena, na li, “Haiba ni tabisa muñ'a ka, mi a lata ku amuhela kupo ya ka, a ni lumelele ku ya kwa naha ya Juda, mwa munzi mo ku bulukilwe bo kuku, kuli ni y'o u zusa.”
Mulena, a nz'a inzi ni mufumahali kwatukw'a hae, a ni buza nako ye ni ka y'o ina kwateñi, ni fo ni ta y'o kutela. Na mu bulelela, mi a lumela kupo ya ka.
Hape na kupa mulena kuli a ni fe mañolo a ya kwa babusisi ba ba zamaisa naha ye kwa wiko wa Nuka ya Yuferati, ku ba bulelela kuli ni lumelelwe ku fita mwa naha ya bona ku ya kwa Juda. 
Na kupa ni liñolo le li ya ku Asafi, mubabaleli wa mishitu ya bulena, ku mu bulelela kuli a ni fe likota za likwalo za ndu ya balibeleli ba Tempele, za mamota a munzi, ni za ndu mo ni ka ina. Mulena a ni fa ze ne ni kupile kamukana kakuli Mulimu n'a inzi ni na.
Mulena a luma bazamaisi ba bañwi ba ndwa ni ba ba pahami lipizi ku ya ni na, mi na y'o fita kwa naha ye kwa wiko wa Yuferati. Kwateñi, na y'o fa babusisi mañolo a mulena. 
Kono Sanibalati wa mwa munzi wa Beti-Horoni ni Tobia nduna wa Muamoni, ba utwa kuli ku na ni mutu ya tile ku t'o tusa batu ba Isilaele, mi ba filikana hahulu.
Na ya kwa Jerusalema, mi na y'o ina kwateñi mazazi a malalu. 
Ne ni si ka bulelela batu s'a n'a beile Mulimu mwa pilu ya ka kuli ni si ezeze Jerusalema. Cwale malungasiku na zuha, mi na ya ni ba bañwi ku be ne ni tile ni bona. Simunanu se ne lu ngile n'e li feela mbongolo ye ne ni pahami. 
Ne sa li busihu ha ni zwa mwa hae ka Munyako wa Musindi, o kwa neku la wiko, mi na liba kwa mboela ku fitelela Liwelu-welu la Sitatu, ku ya kwa Munyako wa Siloko. Ha ne ni nze ni zamaya cwalo, ne ni tatuba mamota a munzi a n'a wile, ni likwalo ze n'e cisizwe ki mulilo. 
Cwale na liba kwa mutulo, mi na ya kwa Munyako wa Liwelu-welu ni kwa Kasa ka Mulena. Mbongolo ye ne ni pahami ya tokwa ko i fita kabakala makwese. 
Cwale busihu na ya kwa musindi, mi na zamaya ni pahami, ni nze ni tatuba limota. Kiha ni kuta ka nzila ye ne ni tile ka yona, mi na kena mwa hae ka Munyako wa Musindi.
Kwa manduna ba sibaka seo, ne ku si na ya n'a zibile ko ne ni ile, kamba se ne ni ezize. Ni ka yona nako yeo ne ni si ka bulela se siñwi kwa Majuda, baprisita, baeteleli, manduna, kamba ku mutu ufi ni ufi ya na ka ni swalisa kwa musebezi wo. 
Kono cwale na li ku bona, “Mwa bona butata bo lu li ku bona, kakuli Jerusalema s'e li matota, mi minyako ya ona i sinyehile. A lu zuseñi mamota a munzi kuli lu feze maswabi a luna.” 
Mi na ba zibisa mw'a n'a ni ezelize Mulimu, ni ku ni tusa, ni z'a n'a ni bulelezi mulena.
Kono Sanibalati, Tobia, ni Muarabia ya n'a bizwa Geshema, ha ba utwa se ne lu eza, ba lu seha ni ku lu sheununa. Ba li, “Mu hupula kuli mu ezañi? Mu bata ku fetuhela mulena, nji?”
Na alaba, na li, “Mulimu wa lihalimu u ta lu kondiseza. Lu batanga ba hae, mi lwa kala ku yaha. Kono mina, ha mu na lizoho kwateñi, kamba tukelo ifi kamba ifi mo mwa Jerusalema!”
Limota la munzi la yahiwa ka mukwa wo. Muprisita yo muhulu Eliashibi ni baprisita ba bañwi ba yaha munyako o bizwa Munyako wa Lingu, ba u kakula, mi ba beya likwalo mwa libaka za zona. Ba yaha limota ku be ku y'o fita fa Tawa ya Mwanda ni kwa Tawa ya Hananele.
Batu ba Jeriko ba yaha sibaka se si tatama.
Ba mushiku wa Hasenaa, bona ba yaha munyako o bizwa Munyako wa Litapi. Ba beya likota za munyako ni likwalo mwa libaka za zona, mi ba beya lipakiso ni mikwalelo ya ku kwalisa kwa munyako.
Meremoti, mwan'a Uria ni muikulu wa Hakoza, a yaha sibaka se si tatama.
Batu ba mwa munzi wa Tekoa ba yaha se si tatama. Kono batu ba munzi, ba ba zibahala, ba hana ku eza musebezi o ne ba filwe ki bazamaisi.
Joyada mwan'a Pasea, ni Meshulami mwan'a Besodeya, ba yaha Munyako wa Jeshana. Ba beya likota za munyako ni likwalo mwa libaka za zona ni lipakiso ni mikwalelo ya ku kwalisa kwa munyako.
Melatia wa kwa Gibioni, Jadoni wa kwa Merehoti, ni batu ba mwa minzi ya Gibioni ni Mizipa, ba yaha sibaka se si tatama, mane ku y'o fita kwa ndu ya mubusisi wa naha ye kwa wiko wa Nuka ya Yuferati.
Uziele mwan'a Harehaya, mumbuti wa gauda, a yaha kalulo ye tatama.
Refaya mwan'a Huri, mubusisi wa kalulo ye ñwi ya sikiliti sa Jerusalema, a yaha sibaka se si tatama.
Jedaya mwan'a Harumafi a yaha kalulo ye tatama, ili ye fakaufi ni ndu ya hae.
Malika mwan'a Harimi, ni Hashubi mwan'a Pakati-Moabi, ba yaha kalulo ye tatama, hamoho ni Tawa ya Liondo.
Shalumi mwan'a Haloheshi, mubusisi wa kalulo ya bubeli ya sikiliti sa Jerusalema, yena a yaha kalulo ye tatama. Bana ba hae ba basizana ba tusa mwa musebezi wo.
Hanuni ni ba ba ne ba yahile mwa munzi wa Zanoa ba yaha Munyako wa Musindi. Ba beya likwalo mwa libaka za zona, ba beya cwalo lipakiso ni mikwalelo ya ku kwalisa sikwalo, mi ba lukisa limota la butelele bo bu eza mapeka a mianda i ketalizoho, ku be ku y'o fita kwa Munyako wa Siloko.
Malikia mwan'a Rekabi, mubusisi wa sikiliti sa Beti-Hakerema, a lukisa Munyako wa Siloko. A beya likwalo mwa libaka za zona, mi a beya lipakiso ni mikwalelo ya ku kwalisa sikwalo.
Shalumi mwan'a Kolohoze, mubusisi wa sikiliti sa Mizipa, a lukisa Munyako wa Liwelu-welu. A beya situwa fa munyako, a beya likwalo mwa libaka za zona, mi a beya lipakiso ni mikwalelo. Kwa Lisa la Siloe, a yaha limota le li bapani ni simu ya bulena, mane ku y'o fita kwa mapahamelo a shetumuka ku zwa kwa Munzi wa Davida.
Nehemia mwan'a Azibuki, mubusisi wa kalulo ya sikiliti sa Beti-Zuri, yena a yaha sibaka se si tatama, ku be ku y'o fita kwa libita la Davida, kwa lisa, ni kwa mandu a masole.
Malivi bao ba ba tatama, ni bona ba tusize kwa ku yaha limota sinca.
Bavai mwan'a Henadadi, mubusisi wa kalulo ya bubeli ya sikiliti sa Keila, yena a yaha sibaka se si tatama.
Ezeri mwan'a Jeshua, mubusisi wa Mizipa, a yaha kalulo ye tatama, ku libana ni ndu ya lilwaniso, ku be ku y'o fita fa sibaka fo li y'o sikuluhela limota.
Baruki mwan'a Zabai a yaha sibaka se si tatama, mane ku y'o fita kwa makenelo a ndu ya Eliashibi, muprisita yo muhulu.
Meremoti, mwan'a Uria ni muikulu wa Hakoza, yena a yaha sibaka se si tatama, a be a y'o fitelela ndu ya Eliashibi.
Baprisita bao ba ba tatama, ni bona ne ba tusize kwa ku yaha limota sinca.
Benjamine ni Hashubu ba yaha sibaka se si tatama, ili se si fapil'a mandu a bona.
Binui mwan'a Henadadi a yaha sibaka se si tatama, ku zwa fa ndu ya Azaria ku y'o fita fa sikutwana sa limota.
Palali mwan'a Uzai a yaha sibaka se si tatama, ku kalela fa sikutwana ni tawa ye fa ndu ye kwahalimu ya bulena, fakaufi ni lapa la balibeleli.
Yena a yaha homoho ni ba ba sebeza mwa Tempele ni ku pila mwa Ofele, mi ba y'o fita kwa sibaka se si kwa upa fakaufi ni Munyako wa Mezi ni Tawa ya Balibeleli.
Batu ba munzi wa Tekoa ba yaha kalulo ye tatama, ili kalulo ya bona ya bubeli, ku zwa fa sibaka se ne si talimani ni tawa ye tuna ya balibeleli ba Tempele, ku y'o fita fa limota le ne li li fakaufi ni Ofele.
Sitopa sa baprisita sa yaha sibaka se si tatama, ku kalela kwa Munyako wa Pizi ku liba kwa mutulo. Yo muñwi ni yo muñwi a yaha sibaka se si libani ni ndu ya hae.
Zadoki mwan'a Imeri a yaha sibaka se si tatama, ili sa fapil'a ndu ya hae.
Hanana mwan'a Shelemia ni Hanuni mwan'a wa busilela wa Zalafi ba yaha sibaka se si tatama, ili sibaka sa bona sa bubeli.
Malikia, mumbuti wa gauda, a yaha sibaka se si tatama, ku be ku y'o fita kwa ndu ye n'e sebeliswa ki babeleki ba mwa Tempele, ni balekisi. Ndu ye n'e li fakaufi ni Munyako wa Tibelelo, fakaufi ni ndu ye n'e li fahalimw'a situwa sa limota mwahal'a mutulo ni upa.
Mambuti ba gauda ni balekisi ba yaha sibaka sa mafelelezo, se ne si kalela fa ndu ye mwa sikutwana mane ku y'o fita kwa Munyako wa Lingu.
Sanibalati h'a utwa kuli luna Majuda ne lu yaha sinca limota, a halifa hahulu, mi a kala ku lu sheununa. 
A bulela fapil'a banabahabo ni makuta a Masamaria, a li, “Bona Majuda ba, ba ba si na maata, ba hupula kuli ba ezañi hona fa? Ba, ba hupula ku yaha munzi sinca, nji? Kana ba hupula kuli ka ku eza litabelo ba ta kona ku feza musebezi ka lizazi li li liñwi feela, nji? Kana ba ta kona ku fumana macwe a ku yahisa mwahal'a mabunda a matakala a cile ao, nji?”
Tobia wa Muamoni n'a yemi kwatuko a hae, mi a ekeza, a li, “Ki limota mañi le ba yaha? Bati nihaili luwawa feela ne lu ka kona ku li wisa!”
Na, Nehemia, na lapela, na li, “Oho Mulimu, utwa mo ba lu sheununela. Ku lu sheununa kwa bona ku ba kutele. Ba amuhiwe ze ba na ni zona kaufela, ba hapiwe mi ba isiwe sina mapantiti kwa naha i sili. 
U si ke wa swalela bumaswe bo ba eza, mi u si ke wa libala sibi sa bona, kakuli ba tompolozi luna ba ba yaha.”
Cwale lwa zwelapili ku yaha limota, mi kapili lwa fita fahali a lona ku ya mwahalimu, kakuli batu ne ba tabela ku sebeza.
Sanibalati ni Tobia, ni batu ba Arabia, Maamoni, ni Maashidodi ha ba utwa kuli lu zwelapili mwa musebezi wa ku zusa limota la Jerusalema ni kuli libaka ze n'e tubehile za tibiwa, ba nyema hahulu. 
Cwale ba lelisana hamoho ku t'o lwanisa Jerusalema kuli ku be ni mufili-fili. 
Kono lwa lapela ku Mulimu wa luna, mi lwa beya balibeleli kuli ba libelele musihali ni busihu.
Batu ba Juda ne ba na ni pina ye ne ba opela, ye li,
Lila za luna ne li hupula kuli ha lu na ku li bona kamba ku ziba se si ezahala, konji ha li se li fitile, mane li lu bulaye ni ku yemisa musebezi wa luna. 
Ka nako ni nako Majuda ba ba ne ba pila mwahal'a lila zeo, ne ba tahanga ku t'o lu lemusa milelo ya zona bakeñisa luna. 
Cwale na abela batu mikwale, malumo, ni buta, mi na ba inisa ka mishiku ya bona kwabuse bwa limota, kai ni kai ko ne ku si ka fela kale.
Na bona kuli batu ne ba bilaela hahulu, kiha ni se ni li ku bona ni kwa baeteleli ba bona hamoho ni manduna, “Mu si ke mwa saba lila za luna. Mu hupule butuna bwa Muñ'a Bupilo ni mw'a sabiseza, mi mu lwanele banabahabo mina, bana ba mina, basali ba mina ni mandu a mina.” 
Lila za luna za ziba kuli ne lu se lu utwile ka milelo ya zona, mi za lemuha kuli Mulimu n'a tuzi milelo ya zona. Cwale lwa kutela ku y'o sebeza kwa limota kamukan'a luna.
Ku zwa hona fo, batu ba ka ba bañwi ba sebeza, mi ba bañwi ba libelela ba sweli malumo, litebe, buta, mi ba apezi liapalo za ndwa. Mi baeteleli ba tusa ka pilu ya bona kaufela batu ba Juda. 
Batu bao ne ba yaha limota sinca. Mutu ufi ni ufi ya n'a sebeza kwa muyaho n'a sebeza ka lizoho li li liñwi feela, mi ku le liñwi n'a sweli sitabaniso. 
Hape, yo muñwi ni yo muñwi ya n'a sebeza n'a lepelelize mukwale mwa teka. Ya n'a swanezi ku liza tolombita ya ku lemusa batu n'a ina ni na. 
Na bulelela baeteleli, manduna ni batu ba bona, na li, “Musebezi ki o mutuna, u namile, mi luna lu shambaukile hahulu fa limota. 
Haiba mu utwa tolombita i lila, mu t'o kopanela ku na. Mulimu wa luna u ta lu lwanela.” 
Cwale ka zazi ni zazi, ku zwa ha ku patalala mane ku isa ka swalala, ba bañwi ne ba sebeza fa limota, mi ba bañwi ne ba libelela ba sweli malumo mwa mazoho.
Ka zona linako zeo kaufela ne ni bulelelanga bazamaisi kaufela kuli bona ni batusi ba bona kamukana ne ba swanezi ku ina mwa Jerusalema busihu, kuli lu libelele munzi busihu ni musihali lu nze lu sebeza. 
Ne ni sa tubuli liapalo za ka busihu, nihaili bona banabahesu cwalo, kamba batanga ba ka, mane ni bona balibeleli ba ka. Ka nako kaufela, kamukan'a luna ne lu sweli lilwaniso za luna.
Mwamulahonyana, batu ba bañata, ili basali ni banna, ba kala ku bilaela ka Majuda bahabo bona. 
Ba bañwi ba li, “Lu na ni mabasi a matuna. Lu bata lico ze ka lu pilisa.”
Ba bañwi ba li, “Lu se lu kolotisize masimu a luna a lico ni a likota za veine, mane ni mandu, kuli lu fumane lico ze lu likana, lu si ke lwa lapa.”
Mi hape ba bañwi ba li, “Lu na ni ku kolota mali a ku telela masimu a luna a lico ni a likota za veine. 
Kikuli ha lu bati lika ze batiwa ki Majuda bahabo luna, nji? Bana ba luna kikuli ha ba swani ni ba bona, nji? Kono lu hapelezwa ku isa bana ba luna kwa butanga. Bana ba luna ba basizana ba bañwi ba se ba lekisizwe inge batanga. Ha lu sa na se lu ka eza, kakuli lu se lu amuhilwe masimu a luna a lico ni a likota za veine.”
Cwale na, ni li Nehemia, ha ni utwa lipilaelo za bona, na nyema. 
 Na nahana se ni ka eza. Na nyaza baeteleli ni manduna, mi na li ku bona, “Mu nyandisa banabahabo mina!”
Na li, “Lu likile mo ne lu konela kaufela ku liulula Majuda bahabo luna ba ba itekisize kwa balicaba. Cwale mina mu hapeleza banabahabo mina ku itekisa kwa Majuda bahabo bona!” Baeteleli ba kuza, mi ba palelwa ku fumana se ne ba ka bulela.
Cwale na li, “Se mu eza si fosahalile! Mu swanezi ku saba Mulimu ni ku eza ze lukile, isiñi ku fa lila za luna, bona balicaba, libaka la ku lu sheununa ka lona. 
Ni lumelezi batu ku kolota lico ni mali ku na, mi ni bona banabahesu ni babeleki ba ka ba ezize cwalo. Cwale a lu tuheleñi likoloti zeo kaufela. 
Mu ba kutiseze masimu a bona a lico, a likota za veine, za olive, ni mandu hona fa! Mu takule likoloti ze ba mi kolotezi kamukana i ka ba mali, kamba mabele, waine kamba mafula.”
Baeteleli ba alaba, ba li, “Lu ta eza m'o bulelela, mi lu ta kutiseza liluwo kwa bañi ba lona ni ku sa lifisa mali a likoloti.”
Cwale na tubula siapalo se ne ni itamile mwa liteka, na si tutula, na li, “Mulimu u ka tutula cwalo ufi ni ufi wa mina ya si ke a buluka buitamo bwa hae. Mulimu u ta nga mandu a mina ni ze mu luile kaufela, a mi siye mu si na ni se sikana.”
Mwa lilimo ze lishumi ka ze peli kamukana ze ne ni li mubusisi wa naha ya Juda, ili ku zwa ka silimo Aritazerisi ha n'a li mulena yo muhulu ka lilimo ze mashumi a mabeli, ku fitela silimo sa hae sa bumashumi a malalu ka ze peli, banabahesu kamba na, ha lu si ka ca lico ze ne lu lukela ku ca ha lu li babusisi. 
Babusisi ba ba ne ba li teñi pili ku na, ne ba imeza batu ka ku telisa yo muñwi ni yo muñwi mashumi a mane a muwaya-waya wa silivela ka zazi ni zazi, ili wa lico ni waine. Mane ni bona babeleki ba bona ne ba nyandisa batu. Kono na, na fapana ni bona kakuli ne ni saba Mulimu. 
Na beya maata a ka kamukana mwa musebezi wa ku yaha limota, mi ha ni si ka bata bufumu. Mutu kaufela ya n'a sebeza ku na, n'a tusana ni na kwa ku yaha. 
Ne ni atisa ku ca ni batu ba mwanda ka mashumi a ketalizoho ili Majuda ni baeteleli ba bona cwalo, kwand'a batu ba ba ne ba tahanga ku na ku zwa mwa manaha a fakaufi. 
Ka zazi ni zazi ne ni ba bulaelanga pulu, lingu ze silezi ze nde ka ku fitisisa ni likuhu ze ñata, mi mwamulaho a mazazi a lishumi hape ne ni ba tisezanga waine ye nca. Nihakulicwalo ne ni sa bati tuso ye zwa kwa batu sina babusisi ha ba lumelezwi cwalo, kakuli batu ne ba imezwi.
Na ku lapela, Mulimu, u hupule bunde bo ni ezelize batu ba.
Sanibalati, Tobia, Geshemu, ni lila za luna kamukana ba utwa kuli lu felize ku yaha limota ni kuli ne ku si na masuba a n'a siyezi ku lona. Nihakulicwalo, ne lu si ka feleleza ku beya likwalo kwa minyako. 
Cwale Sanibalati ni Geshemu ba ni lumela linzwi. Ba kupa kuli ni y'o kopana ni bona mwa munzi o muñwi o mwa Libala la Ono. Kao n'e li kalembeshwa ka bona ka ku ni tiseza kozi. 
Na luma batu ku y'o ba bulelela kuli, “Na, ni sweli musebezi o mutuna, mi ha ni koni ku taha ko. Ha ni na ku yemisa musebezi kabakala ku t'o mi bona feela.”
Ba ni lumela hape linzwi le li swana, mi ka nako ni nako ne ni nze ni ba alaba kalabo ye swana.
Cwale Sanibalati a ni lumela liñolo la buketalizoho, ili le li si ka kwaliwa, mi li lwezwi ki yo muñwi wa batanga ba hae. 
Ne li li, “Geshemu u ni bulelezi kuli ku na ni mabulatwi a zamaya mwahal'a batu be lu bapani ni bona kuli wena ni Majuda mu lela ku fetuhela mubuso, mi kikabakaleo ha mu yaha sinca limota. Hape u li wena u lela ku ikeza mulena. 
Mi hape s'o lukisize ni bapolofita ba bañwi ku bulela mwa Jerusalema kuli ki wena mulena wa Juda. Cwale mulena yo muhulu u tamehile ku i utwa. Kiha ni hupuzi kuli, wena ni na, lu t'o kopana lu ambolisane ka taba ye.”
Na mu lumela kalabo, na li, “Ha ku na niti ku z'o bulela kamukana. Ki wena ya ipupezi zona kaufela.”
Kaufel'a bona ne ba lika ku lu sabisa kuli musebezi u yeme. Kono cwale, Mulimu u ni fe maata ni tiye!
I sa li ka yona nako yeo, Shemaya mwan'a Delaya, ili muikulu wa Mahetabele, n'a sa koni ku zwa mwa ndu ya hae. Cwale na y'o mu lekula. Kiha s'a li ku na, “Wena ni na, lu swanezi ku y'o ipata hamoho mwa ndu ye kenile mwa Tempele, mi lu kiye kwa munyako, kakuli ba taha ku t'o ku bulaya. I ka ba busihu bufi kamba bufi ku kala la kacenu le, ba ka t'o ku bulaya.”
Na mu alaba, na li, “Na, ha ni mutu ya saba ni ku y'o ipata. Kana u hupula kuli ni ka lika ku ipilisa ka ku ipata mwa Tempele, nji? Ha ni na ku ya.”
Ha ni se ni nahanile litaba zeo, na lemuha kuli Mulimu n'a si ka bulela ni yena, ni kuli bo Tobia ni Sanibalati ne ba mu lekile kweta kuli a ni bulelele taba yeo. 
Ne ba mu lekile ku t'o ni sabisa, ili kuli ni kene mwa sibi, mi ba kone ku ni sinya libizo ni ku ni swabisa.
“Mulimu, hupula se ba ezize bo Tobia ni Sanibalati, mi u ba utwise butuku. Hupula musali wa mupolofita yani Noadia ni bapolofita ba bañwi ba ba likile ku ni sabisa.”
Mwamulaho a mazazi a mashumi a ketalizoho ka a mabeli a ku sebeza limota la fela, kweli ya Eluli ha i eza mashumi a mabeli ka a ketalizoho. 
Lila za luna, ili batu ba ba mwa manaha a lu potolohile, ha ba utwa cwalo, ba komoka ni ku swaba kakuli mañi ni mañi n'a ziba kuli musebezi n'o felizwe ka tuso ya Mulimu.
Nako yeo kaufela baeteleli ba Majuda ne ba nze ba ñolelana ni Tobia. 
Batu ba Juda ba bañata ne ba li kwa neku la hae, kakuli n'a li mukwenyan'a Shekania, mwan'a Ara. Fahalimw'a zeo, mwan'a hae Johanani n'a nyezi mwan'a Meshulami, mwan'a Berekia. 
Batu ne ba kona ku bulela fapil'a ka ka likezo ze nde z'a n'a ezize Tobia, mi ne ba mu bulelelanga ze ne ni bulela kamukana. Kono a tundamena ku ni lumelelanga mañolo a ku lika ku ni sabisa.
Mi cwale limota ne li se li yahilwe sinca, likwalo kaufela ne li se li kwesizwe, mi balibeleli ba Tempele, baopeli, ni Malivi ne ba se ba filwe musebezi wa bona. 
Cwale na beya batu ba babeli ku zamaisa batu ba munzi wa Jerusalema, ili munyan'a ka Hanani, ni Hanania muzamaisi wa masole ba sisabelo. Hanania n'a li mutu ya sepahala ya n'a saba Mulimu, ku si na ya n'a likana ni yena. 
Na ba bulelela kuli ba si ke ba kwalulanga minyako ya Jerusalema kakusasa haisi lizazi ha li se li tutumukile, mi ba kwale ni ku paka hande balibeleli ba si ka ya kale, lizazi ha li se li likezi. Na ba bulelela hape, na li, ba kete balibeleli mwahal'a batu ba ba pila mwa Jerusalema, ba bañwi ba supezwe libaka za bona mo ba ta libelela, mi ba bañwi hape ba potolohanga libaka ze fakaufi ni mandu a bona.
Munzi n'o li o mutuna, kono ne ku si na batu ba bañata ba ba ne ba pila mwateñi. Hape mandu a mañata n'a si ka yahiwa kale. 
Mulimu a ni fa muhupulo wa ku kopanya batu, baeteleli ba bona ni manduna, ni wa ku talima libuka za lusika lwa bona. Na fumana libuka za ba ba ne ba kutile pili ku zwa mwa butanga, mi se ni fumani ki se.
Ba ba latelela ki ba ba yahile mwa sikiliti sa Juda ha ba se ba kutile kwa butanga, ko ne ba isizwe ki Mulena Nebukadenezare wa Babilona. Yo muñwi ni yo muñwi a kutela mwa munzi wa habo, i ka ba mwa Jerusalema kamba ku o muñwi wa minzi ya Juda. 
Baeteleli ba ba ne ba ba kutisize n'e li bo Zerubabele, Jeshua, Nehemia, Azaria, Raamia, Nahamani, Morodekai, Balishani, Misipereti, Bigivai, Nahumi ni Baana.
Ku ba Paroshi - 2,172
Ku ba Sefatia - 372
Ku ba Ara - 652
Ku ba Pakati-Moabi, baikulu ba Jeshua ni Joabi - 2,818
Ku ba Elami - 1,254
Ku ba Zatu - 845
Ku ba Zakai - 760
Ku ba Binui - 648
Ku ba Bebai - 628
Ku ba Azigadi - 2,322
Ku ba Adonikami - 667
Ku ba Bigivai - 2,067
Ku ba Adini - 655
Ku ba Atere, ba ba bizwa ni ka la Ezekiasi - 98
Ku ba Hashumi - 328
Ku ba Bezai - 324
Ku ba Harifi - 112
Ku ba Gibioni - 95
Batu ba ba ne ba na ni bo kukw'a bona, ba ba ne ba yahile mwa minzi ye latelela, ni bona ba lukululwa hamoho ni ba bañwi:
mwa Anatota - 128
mwa Beti-Azimaveti - 42
mwa Kiryati-Jearimi, Kefira ni Beeroti - 743
mwa Rama ni Geba - 621
mwa Mikimasi - 122
mwa Betele ni Ai - 123
mwa Nebo o muñwi - 52
mwa Elami o muñwi - 1,254
mwa Harimi - 320
mwa Jeriko - 345
mwa Lodi, Hadidi ni Ono - 721
mwa Senaa - 3,930
Mukoloko wa mishiku ya baprisita ba ba il'o lukuluha kwa butanga, ki wo:
Ba Imeri - 1,052
Ba Pashuri - 1,247
Ba Harimi - 1,017
Mishiku ya Malivi ba ba lukuluhile hamoho ni ba bañwi ki ye:
Baopeli ba mwa Tempele, baikulu ba Asafi - 148
Balibeleli ba Tempele, baikulu ba Shalume, Atere, Talumoni, Akubu, Hatita ni Shobai - 138
Mishiku ya babeleki ba mwa Tempele ba ba il'o lukuluha ni bona ki ye:
Keroshi, Siya, Padoni,
Lebana, Hagaba, Salimai,
Hanani, Gidele, Gahari,
Reaya, Rezini, Nekoda,
Gazami, Uza, Pasea,
Besai, Mehunimi, Nefushesimi,
Bakibuki, Hakfua, Harihuri,
Baziliti, Mehida, Harisha,
Barikosi, Sisera, Tema,
Neziya, ni Hatifa.
Mishiku ya batanga ba Salumoni ba ba il'o lukuluha ki ye:
wa Jaala, Darekoni, Gidele,
wa Shefatia, Hatili,
Palo kamukana ya baikulu ba babeleki ba mwa Tempele ni ya batanga ba Salumoni ba ba il'o lukuluha, n'e li mianda ye milalu ka mashumi a supile ni a mabeli ka ba babeli.
Ne ku na ni bona ba ba kutile ku zwa kwa minzi ya Tele-Mela, Tele-Harisha, Kerubu, Adoni, ni Imeri, kono ba palelwa ku talusa hande kuli ki baikulu ba Maisilaele. 
Ba mushiku wa Delaya, Tobia ni Nekoda ba kutile batu ba mianda ye silezi ka mashumi a mane ni ba babeli.
Mishiku ya baprisita ye tatama n'e li baikulu ba bo Hobaya, Hakoza ni Barizilai. Kuku wa baprisita ba mushiku wa Barizilai n'a nyezi musali wa mushiku wa Barizilai wa kwa Giliadi, mi a nga libizo la mushiku wa mukwenyan'a hae. 
Cwale ha ba se ba palezwi ku talusa bo kukw'a bona kuli n'e li bo mañi, ha ba si ka eziwa baprisita. 
 Mubusisi a ba bulelela kuli ba si ke ba ca lico ze filwe Mulimu ku fitela ha ku ta ba ni muprisita ya ka kona ku taluhanya se si batwa ki Mulimu ka tuso ya taula ye kenile, ili Urimi ni Tumimi. 
Palo ya lihapiwa ba ba ne ba kutile n'e li ba likiti ze mashumi a mane ka a mabeli ni mianda ye milalu ka mashumi a silezi. 
Batanga ba bona ba banna ni ba basali ne'li likiti ze supile ka mianda ye milalu ni mashumi a malalu ka ba supile. Haili baopeli ba banna ni ba basali n'eli mianda ye mibeli ka mashumi a mane ni a ketalizoho. 
Palo ya lipizi n'eli mianda ye supile ka mashumi a malalu ni ze silezi hamoho ni mambema a mianda ye mibeli ka mashumi a mane ni a ketalizoho. 
Palo ya likamele n'eli mianda ye mine ka mashumi a malalu ni ze ketalizoho hamoho ni limbongolo ze likiti ze silezi ka mianda ye supile ni mashumi a mabeli.
Batu ba bañata ba zwisa limpo za ku lukisa Tempele.
Baeteleli ba mishiku ba zwisa gauda ye n'e eza likilo ze mwanda ka mashumi a ketalizoho ni ze peli, ni silivela ye n'e eza likilo ze sikiti ka mianda ye mine.
Batu ba ba siyezi ba zwisa gauda ye n'e eza likilo ze mwanda ka mashumi a ketalizoho ni ze peli, silivela ye n'e eza likilo ze sikiti ka mianda ye milalu, ni liapalo za baprisita ze mashumi a silezi ka ze supile.
  Baprisita, Malivi, balibeleli ba Tempele, baopeli, babeleki ba mwa Tempele, ni batu feela ka buñata ili batu kaufela ba Isilaele, ba yaha mwa minzi ye mituna ni ye minyinyani.
Ka kweli ya busupa batu ba Isilaele ne ba se ba li mwa minzi ya bona. Ka lizazi la pili la yona kweli yeo kaufel'a bona ba y'o kopanela mwa Jerusalema, fa patelo ye kwa munyako o bizwa Munyako wa Mezi. Ba kupa Ezira, muprisita ni muituti ya cuukile mwa Mulao o n'o filwe Maisilaele ki Muñ'a Bupilo ka Mushe, kuli a y'o nga Buka ya Mulao. 
Ezira a nga buka, mi a ya ni yona ko ne ba kopanezi batu, ili banna ni basali, mane ni banana ba ba ne ba se ba kona ku utwisisa. 
Hona fa patelo fo, kwatuko a munyako, Ezira a ba balela Mulao ku kala ha ku patalala ku be ku t'o li musihali-tuna, mi kaufel'a bona ba teeleza ka tokomelo.
Ezira a bala a nz'a yemi fa kalani ya likota, ye n'e yahezwi ona musebezi wo. Banna ba mabizo a tatama ao ne ba yemi ku la hae la bulyo, ili Matitia, Shema, Anaya, Uria, Hilikia ni Maaseya. Ba ba ne ba mu yemi kwa nzohoto n'e li bo Pedaya, Mishaele, Malikia, Hashumi, Hashibadana, Zakaria, ni Meshulami.
Ezira ha n'a nz'a yemi fa kalani a fitelela batu kamukana, ba mu talimela kaufel'a bona ba yema. 
Ezira a li, “Ku lumbekwe Muñ'a Bupilo, Mulimu yo Muhulu!”
Batu ba nanuha, ba yema mwa libaka za bona, mi Malivi ba ba tatama ba taluseza sicaba Mulao, ili bo Jeshua, Bani, Sherebia, Jamini, Akubu, Shabetai, Hodia, Maaseya, Kelita, Azaria, Jozabadi, Hanani ni Pelaya. 
Ba taluseza batu Mulao wa Mulimu, kuli ba u utwisise hande.
Batu ha ba se ba utwile se si batiwa ki Mulao, ba tabeha mwa lipilu mane ba kala ku lila. Cwale Nehemia, Ezira ni Malivi ba ba ne ba talusa Mulao ba bulelela batu kamukana, ba li, “Lizazi le ki le li kenile ku Muñ'a Bupilo, Mulimu wa mina. Mu si ke mwa silisa kamba ku lila. 
Mu ye kwa mahae, mu y'o eza mukiti. Mu y'o ikabela lico ni waine ni ba ba si na ze ñata. Kacenu ki lizazi le li kenile ku Muñ'a Bupilo, Mulen'a luna, cwale mu si ke mwa ba mwa maswabi. Tabo y'a mi fa Muñ'a Bupilo i ta mi matafaza.”
Malivi ba zamaya ba kuzisa batu ni ku ba bulelela kuli ba si ke ba swaba, kakuli lizazi n'e li le li kenile. 
Cwale batu kaufela ba ya kwa mahae, ba y'o ca ni ku nwa ka tabo, mi ba abelana ni ba bañwi ze ne ba na ni zona, kakuli ne ba utwisisize se ne ba utwile ha si baliwa.
Habusa baeteleli ba mishiku, hamoho ni baprisita ni Malivi, ba ya ku Ezira ku y'o batisisa ka tokomelo ze ñozwi mwa Mulao. 
 Ba fumana kuli Mulao, w'a n'a file Muñ'a Bupilo ka Mushe, n'o laela batu ba Isilaele ku ina nakonyana mwa bipapela ka nako ya Mukiti wa Minganda. 
Kiha ba zibisa sicaba litaelo zeo ze tatama mi za hasanyezwa mwa Jerusalema kaufela ni mwa minzi, kwa twi, “Mu ye kwa malundu, mu y'o lema mataku a likota za olive, za olive ya mwa naheñi, za mikuwa ni linzalu ni mataku a likota ze ñwi ze titihani matali, mi mu ikezeze lipapela ka ku latelela likelezo ze ñozwi mwa Mulao.”
Cwale batu ba y'o nga mataku, mi ba yaha lipapela fa lituwa ze patami za mandu a bona, mwa malapa a bona, mwa patelo ya lapa la Tempele, ni mwa mapatelo a munzi, kwatuko a Munyako wa Mezi ni wa Eferaimi. 
Batu kamukana ba ba ne ba kutile kwa butanga, ba yaha lipapela mi ba ina mwateñi. Kwa ezwa cwalo lwa pili haisali ku zwa kwa mazazi a Joshua mwan'a Nuni. Batu kaufela ne ba nyakalalile, ba tabile. 
Ku kala ka lizazi la pili la mukiti ku y'o fita ku la mafelelezo, ka zazi ni zazi ne ba balanga kalulo ye ñwi ya Mulao wa Mulimu. Ba eza mukiti wo ka mazazi a supile, mi ka la busupa ni li li liñwi kwa eziwa sebelezo ya ku kwala, sina mo ne ku ñolezwi mwa Mulao.
Mwa yona kweli yeo ha se i na ni mazazi a mashumi a mabeli ka a mane, batu ba Isilaele ba kopana ku itima lico, ili ku bonisa kuli ba swabezi libi za bona. Ba apala masaka mi ba isukululela maluli kwa litoho, ili poniso ya maswabi. 
Ne ba se ba ikauhanyize ku balicaba. Cwale ba yema, mi ba ipulela libi ze ne ba ezize ni ku bulela ze n'e ezizwe ki bo kukw'a bona. 
Ba balelwa Mulao wa Muñ'a Bupilo, Mulimu wa bona, ka lihola ze batil'o ba ze talu, mi lihola ze talu ze tatama ba ipulela libi za bona ni ku lapela Muñ'a Bupilo.
Ne ku na ni kalani ya Malivi fo ne ku yemi bo Jeshua, Bani, Kadimiele, Shebania, Buni, Sherebia, Bani ni Kenani. Ba huweleza ku Muñ'a Bupilo, Mulimu wa bona, ka tapelo.
Malivi bao ba ba tatama ili bo Jeshua, Kadimiele, Bani, Hashabineya, Sherebia, Hodia, Shebania ni Petatia, kiha ba lemusa batu kuli ki nako ya tapelo. Ba li,
Mi cwale ba lapela tapelo ye, ba li,
  Wena, Muñ'a Bupilo Mulimu,
  Wa fumana kuli n'a sepahala
  “U boni mo ne ba nyandela
  U ezize limakazo ze komokisa
  U ezelize batu ba hao nzila
  Wa ba etelela ka lilu musihali,
  Wa shetumukela fa Lilundu la Sinai
Wa ba luta ku buluka Lipumulo
  “Ha ne ba lapile, wa ba fa buhobe
  Kono bo kukw'a luna ba kenelwa
  Ba hana ku i mamela.
  Ba eza siswaniso sa poho,
  Kono ha u si ka ba fulalela
Ka moya wa hao o munde
Ka lilimo ze mashumi a mane
  “Wa ba tulisa macaba ni mibuso,
  Wa ba fa bana ba bañata
  Ba hapa naha ya Kanana.
  Batu ba hao ba hapa minzi
  “Kono batu ba hao ba ku fetuhela,
Kiha u ba tuhelela lila za bona
Ha ku se ku bile ni kozo
  Wa ba eleza ku mamela
  Wa ba eleza ka pilu-telele
Nihakulicwalo ha u si ka ba hana
  “Oho Mulimu,
U ezize hande ka ku lu utwisa
Bo kukw'a luna, malena, baeteleli
Ka mbuyoti ya hao,
Mi ka nako ye, lu batanga
Se si meliswa ki naha,
Kabakala ze ezahalile kaufela, luna sicaba sa Majuda, lwa eza tumelelano ye tiile ni wena, mi baeteleli, Malivi, ni baprisita ba luna ba ñola mabizo a bona ku yona.
Wa pili kwa ku ñola n'e li mubusisi, yena Nehemia mwan'a Hakalia, mi cwale kwa saina Zedekia. Yena a tatamwa ki:
 Baprisita, ili bo 
Pashuri, Amaria, Malikia,
Hatushi, Shebania, Maluki,
Harimi, Meremoti, Obadia,
Daniele, Ginetoni, Baruki,
Meshulami, Abiya, Mijamine,
Maazia, Biligai, ni Shemaya.
 Baprisita ba tatamwa ki Malivi, ili bo 
Shebania, Hodia,
Mika, Rehobo, Hashabia,
Zakuri, Sherebia, Shebania,
Hodia, Bani, ni Beninu.
 Malivi bona, ba tatamwa ki baeteleli ba sicaba, ili bo 
Buni, Azigadi, Bebai,
Adonija, Bigivai, Adini,
Atere, Ezekiasi, Azuri,
Hodia, Hashumi, Bezai,
Harifi, Anatota, Nebai,
Magapiashi, Meshulami, Heziri,
Meshezabele, Zadoki, Jadua,
Pelatia, Hanani, Anaya,
Hosea, Hanania, Hashubi,
Haloheshi, Pileha, Shobeki,
Rehumi, Hashabina, Maaseya,
Akia, Hanani, Anani,
Maluki, Harimi ni Baana.
“Luna, batu ba Isilaele, baprisita, Malivi, balibeleli ba Tempele, balizi ba mwa Tempele, babeleki ba mwa Tempele, ni ba bañwi kaufela ba ba ikauhanyize kwa batu ba macaba a sili ili ku mamela Mulao wa Mulimu, luna, hamoho ni basali ba luna ni bana ba luna kamukana ba ba se ba hulile hanyinyani, ba ba kona ku utwisisa, lu kopana hamoho. 
Lu kopana hamoho ni banabahabo luna ba ba lu etelezi ku itama kuli lu ta pila ka ku mamela Mulao wa Mulimu w'a lu file ka mutang'a hae Mushe, ni kuli lu ta buluka z'a lu laela Muñ'a Bupilo, Mulen'a luna, ni ku latelela milao ya hae ni z'a bata kamukana. Lu lumela kuli haiba lu palelwa ku buluka buitamo bo, lu kutiwe.
  “Ha lu na ku nyalana ni balicaba ba ba yahile mwa naha ya luna.
  “Haiba ba lu tiseza mabele kamba muleko ufi ni ufi ka la Pumulo, kamba ka lizazi lifi ni lifi la pumulo, ha lu na ku leka ku bona.
  “Ka mwaha ni mwaha yo muñwi ni yo muñwi wa luna u ka zwisanga mali a kabelo a ku tusa kwa lisinyehelo za Temepele.
“Haili ka za ku tisa kwa lisebelezo za mwa Tempele, lu ka na lu tisanga ze: linkwa ze kenile, mpo ya lico ya zazi ni zazi, limunanu za sitabelo ze ka ciswanga ka zazi ni zazi, limpo za lipumulo, za mikiti ya Moonda ni mikiti ye miñwi, limpo ze ñwi, limpo za ku zwisa libi za Isilaele, ni ze ñwi cwalo ze tokwahala mwa Tempele.
“Luna, sicaba sa Isilaele, baprisita ni Malivi lu ta laula ka mwaha ni mwaha ku fumana mishiku ye lukela ku tisa likota za ku cisisa litabelo ze ezezwa Muñ'a Bupilo, Mulimu wa luna, ka ku latelela Mulao.
  “Ka silimo ni silimo lu ta na lu isanga kwa Tempele lico za mitamuno ni miselo ye kala ku buzwa kwa likota za luna.
  “Yo muñwi ni yo muñwi u ta isanga kwa baprisita, ba ba sebeza mwa Tempele ya Mulimu, mwana wa mweli kuli a y'o fiwa Mulimu, ni namani ya maizibulo ye zwezwi ki ye ñwi ni ye ñwi ya likomu za luna, ni ngu kamba puli ya maizibulo, sina mo ku ñolezwi mwa Mulao.
  “Lu ta isezanga baprisita ba mwa Tempele bupi bo lu ka lubanga fa lico za mutamuno ka silimo ni silimo, ni limpo za luna ze ñwi sina limpo za waine, mafula a olive, ni mifuta-futa ya miselo cwalo.
 Muprisita ya simuluhile ku Aruni u ta kopana ni Malivi ha ku amuhelwa likalulo za bulishumi. Mwa likalulo kamukana za bulishumi ze amuhezwi Malivi ba ta isa kalulo ya bulishumi bwa zona kwa pulukelo ya Tempele, i y'o sebeliswa mwateñi. 
Sicaba sa Isilaele ni Malivi ba isanga likabelo za mabele, waine, ni mafula a olive kwa mandu a pulukelo ko ku beilwe libyana za mwa Tempele, ili ko ba ina baprisita ba ba mwa musebezi, balibeleli ba Tempele, ni mo ku pila baopeli ba bañwi ba mwa Tempele.
Baeteleli ba yaha mwa Jerusalema, mi batu ba ba ne ba sieyzi ba laula kuli ba kete lubasi lo luñwi mwa mabasi a lishumi, lo lu ka y'o ina mwa munzi o kenile wa Jerusalema, ba bañwi ha ba nze ba inzi mwa minzi i sili. 
Sicaba sa lumba mutu kaufela ya n'a itumelela ku ina mwa Jerusalema.
  Batu ba bañwi ba Isilaele, ili baprisita, Malivi, babeleki ba Tempele ni baikulu ba babeleki ba Salumoni, ne ba yahile mwa minzi ya bona, ili mwa mibu ye ne ba luile.
 Ku ba lusika lwa Juda n'e li bo 
Hape ne ku na ni Maaseya, mwan'a Baruki, ili muikulu wa Kolohoze.
Kwa baikulu ba Perezi, ili batu ba ba zibahala, n'e li ba mianda ye mine ka mashumi a silezi ni ba supile ka a li muñwi.
 Ku ba lusika lwa Benjamine n'e li bo 
Hape ne ku na ni bo Gabai ni Salai, banabahabo Salu.
Joele mwan'a Zikiri n'e li yena mueteleli wa bona, mi Juda, mwan'a Hasenuwa, n'e li yena wa bubeli kwa manduna ba munzi.
 Baprisita n'e li bo 
Ne ku na ni Seraya, mwan'a Hilikia ili muikulu wa Meshulami. Bo kukw'a hae ba bañwi n'e li bo Zadoki, Merayoti, ni Akitubu ya n'a bile muprisita yo muhulu. 
Ba mushiku wo kamukana ba ba ne ba sebelize mwa Tempele ne ba eza batu ba mianda ye supile ka u li muñwi ni mashumi a mabeli ka ba babeli.
Batu ba mianda ye mibeli ka mashumi a mane ni ba babeli ba mushiku wo kamukana n'e li litoho za masika.
Ku ba mushiku wo, ba mwanda ka mashumi a mabeli ni ba supile ka a li muñwi n'e li masole ba ba zibahala. Mueteleli wa bona ne li Zabidiele, mutu wa mba ye zibahala.
 Kwa Malivi n'e li bo 
Hape ne ku na ni Shabetai ni Jozabadi, Malivi ba ba ne ba tumile, ili bazamaisi ba misebezi ye kwand'a Tempele.
Ne ku na ni Matania mwan'a Mika, ili muikulu wa Zabibi, ya n'a simuluhile ku Asafi. N'a zamaisanga baopeli ba mwa Tempele ha ne ba opela tapelo ya buitumelo.
Malivi kamukana ba ba ne ba yahile mwa munzi o kenile ne ba eza mianda ye mibeli ka mashumi a supile ni li li liñwi ka ba bane.
 Haili balibeleli ba Tempele n'e li bo 
Ba bañwi kwa sicaba sa Isilaele, ni baprisita ba ba ne ba siyezi hamoho ni Malivi ba ipilela mwa mibu ya bona ili mwa minzi ye miñwi ya Juda. 
Babeleki ba mwa Tempele ne ba yahile mwa sibaka se siñwi sa mwa Jerusalema, se si bizwa Ofele, mi ne ba sebeliswa ki Zika ni Gishipa.
Muzamaisi wa Malivi mwa Jerusalema n'e li Uzi mwan'a Bani, ili muikulu wa Hashabia. Bo kukw'a hae ba bañwi n'e li bo Matania ni Mika, mi n'a simuluha ku ba mushiku wa Asafi, ili mushiku o n'o zamaisa lipina mwa lisebelezo za mwa Tempele. 
Ne ku na ni milao ye n'e tomilwe ki mulena, ili ye n'e talusa mo ba ta opelela batu ba mishiku yeo, ka zazi ni zazi.
Petahia, mwan'a Meshezabele, wa ba mushiku wa Zera ni wa lusika lwa Juda, ne ba yemela sicaba sa Isilaele mwa kuta ya Maperisia.
Batu ba bañata ne ba yahile mwa minzi ye fakaufi ni masimu a bona. Ba lusika lwa Juda ba yaha mwa munzi wa Kiriati-Ariba, mwa Diboni, mwa Jakabizeele, ni mwa tundiana to tu fakaufi ni minzi yeo. 
Ba yaha cwalo ni mwa minzi ya Jeshua, Molada, Beti-Peleti. 
Ba yaha mwa Hazari-Shuali, Beeresheba ni mwa tundiana to tu i potolohile. 
Ne ba yahile mwa munzi wa Zikilagi, mwa Mekona ni minzinyana ya ona. 
Ba yaha mwa Eni-Rimoni, mwa Zorea, ni mwa Jaremuti. 
Hape ba yaha mwa Zanoa, mwa Adulami, ni mwa minzinyana ye n'e li fakaufi ni minzi yeo. Ba yaha mwa Lakishi ni mwa masimu a fakaufi, mwa Azeka ni minzinyana ya ona. Fo ku talusa kuli batu ba Juda ne ba yahile mwa naha ye mwahal'a Beeresheba kwa mboela ni Musindi wa Hinomu kwa mutulo.
Batu ba lusika lwa Benjamine ba yaha mwa minzi ya Geba, Mikimashi, Aija, Betele ni minzinyana ye fakaufi ni yona. 
Hape ba yaha mwa Anatota, Nobo, ni Hanania. 
Mi ba yaha mwa Hazori, Rama, ni Gitaimi. 
Ba yaha mwa Hadida, Zeboimi, ni Nebalati. 
Hape ba yaha mwa Lodi, Ono, ni mwa Musindi wa Mambuti. 
Litopa ze ñwi za Malivi, ba ba ne ba yahile mwa naha ya Juda, ba fiwa ku y'o yaha ni batu ba lusika lwa Benjamine.
Mukoloko o tatama wo ki wa mabizo a baprisita ni Malivi ba ba ne ba kutile ku zwa kwa butanga ni Zerubabele mwan'a Shealitiele, ni Joshua muprisita yo muhulu.
Amaria, Maluki, Hatushi,
Shekania, Rehumi, Meremoti,
Ido, Ginetoi, Abija,
Mijamine, Maadia, Biliga,
Shemaya, Joyaribi, Jedaya,
Salu, Amoki, Hilikia ni Jedaya.
Mukoloko wo wa Malivi ki wa bazamaisi ba lipina za buitumelo, ili bo Jeshua, Binui, Kadimiele, Sherebia, Juda, ni Matania.
Ba ba tatama n'e li ba lipina ze n'e alabana ni muluti, ili bo Bakibukia, Uni, ni Malivi ba bañwi.
Joshua n'a li yena ndat'ahe Joyakimi. Joyakimi n'e li ndat'ahe Eliashibi, mi Eliashibi yena a pepa Joyada. 
Joyada a pepa Jonatani, mi Jonatani a pepa Jadua.
Joyakimi ha n'a li muprisita yo muhulu, ba ba tatama n'e li bona litoho za mishiku ya baprisita, ili bo Meraya wa mushiku wa Seraya, Hanania wa mushiku wa Jeremia, 
Meshulami wa mushiku wa Ezira, Johanani wa mushiku wa Amaria, 
Jonatani wa mushiku wa Maluki, Josefa wa mushiku wa Shebania, 
Adina wa mushiku wa Harimi, Helikai wa mushiku wa Merayoti, 
Zakari wa mushiku wa Ido, Meshulami wa mushiku wa Ginetoni, 
Zikiri wa mushiku wa Abija, ni muprisita yo muñwi wa mushiku wa Miniamine, Pilita wa mushiku wa Moadia, 
Shamua wa mushiku wa Biliga, Jonatani wa mushiku wa Shemaya, 
Matenai wa mushiku wa Joyaribi, Uzi wa mushiku wa Jedaya, 
Kalai wa mushiku wa Salai, Ebere wa mushiku wa Amoki, 
Hashabia wa mushiku wa Hilikia ni Netanele wa mushiku wa Jedaya.
Palo ya litoho za masika a Malivi ni ya masika a baprisita n'e ñozwi ka nako ye ne ba pila baprisita ba bahulu, bao ba ba tatama, ili bo Eliashibi, Joyada, Johanani, Jadua. Mabizo a, n'a ñozwi ka nako ya Dariusi ha n'a li mulena yo muhulu wa Peresia.
Baeteleli ba masika a Malivi ne ba ñozwi mwa buka ya bulena ku fitela nako ya Jonatani feela, ili muikulu wa Eliashibi.
Malivi ba ba ne ba etelezwi ki bo Hashabia, Sherebia, Jeshua, Binui ni Kadimiele ne ba abilwe ka litopa. Litopa ze peli ne li opela ka ku icapa, li lumbeka Mulimu ka ku alabana, mi ne li isa buitumelo ku Mulimu, ka ku ya ka taelo y'a n'a file Mulena Davida, munna wa Mulimu.
Balibeleli ba Tempele bao ba ba tatama ne ba libelela lipulukelo kwa minyako ya Tempele, ili bo Matania, Bakibukia, Obadia, Meshulami, Talumoni ni Akubu.
Batu ba, ne ba li teñi ka nako ya Joyakimi mwan'a Joshua, ili muikulu wa Jozadaki, ni ka nako ya Nehemia ha n'a li mubusisi, ni ka nako ya Ezira, muprisita ya n'a itutile hahulu Mulao.
Ka nako ya ku kakulwa kwa limota la Jerusalema, Malivi kamukana ba y'o ngiwa kai ni kai ko ne ba pila, ili kuli mutu kaufela a ce mukiti ka tabo, ka lipina za buitumelo, ni ka likambeliso ni lihalepa. 
Ba masika a Malivi ba baopeli ba kopanela mwa Jerusalema, ku zwa mwa minzi ye n'e potolohile Jerusalema ni mwa minzi ye n'e potolohile Netofati, 
ni kwa Beti-Giligali, Geba ni Azimaveti, ko ne ba yahile. 
Baprisita ni Malivi ba kala ku ikenisa ili bona, kihona ba kenisa batu, minyako ni lona limota la munzi cwalo.
Na kopanyeza baeteleli ba Juda fahalimw'a limota. Kiha lu eza litopa ze tuna ze peli, mi lwa potoloha munzi, lu nze lu itumela ku Mulimu.
Hoshaya a latelela baopeli, yena a tatamwa ki kalulo ye ñwi ya baeteleli ba Juda. 
Baprisita bao ba ba tatama ba ba latelela ba nze ba liza litolombita, ili bo Azaria, Ezira, Meshulami, 
Juda, Benjamine, Shemaya ni Jeremia. 
Kihona ku tatama Zakaria, mwan'a Jonatani, ili muikulu wa Shemaya. Bo kukw'a hae ba bañwi hape n'e li bo Matania, Mikaya ni Zakuri wa mushiku wa Asafi. 
A latelelwa ki ba bañwi ba mushiku wa habo, ili bo Shemaya, Azarele, Milali, Gilali, Maai, Netanele, Juda ni Hanani. Kaufel'a bona ne ba lwezi za ku liza ze swana ni z'a n'a lizanga Mulena Davida, mutu wa Mulimu. Ezira mutu ya n'a itutile hahulu a etelela sitopa seo ha si nze si zamaya. 
Kwa Munyako wa Siliba ba kambama ka pahamelo ye n'e liba kwa Munzi wa Davida. Ba fitelela kwandu ya Davida, mi ba kutela kwa limota hape, ha ba li kwa Munyako wa Mezi, ili kwa neku la upa wa munzi.
Sitopa sa bubeli, sona sa potoloha fa limota ku liba kwa nzohoto, mi na si latelela ni licika la batu. Lwa fitelela Tawa ya Mulilo ku y'o fita kwa Limota le li Atami. 
Ku zwa fo lwa y'o fitelela Munyako wa Eferaimi, Munyako wa Kale, Munyako wa Litapi, Tawa ya Hananele, ni Tawa ya Hameya, mane ku y'o fita kwa Munyako wa Lingu. Lwa y'o feleleza musipili wa luna fakaufi ni Munyako wa Balibeleli.
Cwale litopa ze peli, ze n'e lumbeka Mulimu, za t'o kopanela mwa lapa la Tempele.
Hape sitopa sa ka ne si na ni baprisita bao ba ba tatama, ba ba ne ba liza litolombita, ili bo Eliakimi, Maaseya, Minyamini, Mikaya, Elioenai, Zakaria ni Hanania. 
Mi sitopa sa ka ne si na ni baopeli bao ba ba tatama, ba ba ne ba etelezwi ki Jeziraya, ili bo Maaseya, Shemaya, Eliazare, Uzi, Johanani, Milikia, Elami ni Ezere. Ba tiisa hahulu kwa ku opela.
Zazi leo kwa eziwa litabelo ze ñata, mi batu ne ba tezi tabo, kakuli Mulimu n'a ba tabisize hahulu. Basali ni banana ba kena mwa mukiti, mi lilata le ne ba eza ne li utwahala kwahule-hule.
Ka yona nako yeo kwa beiwa batu ku tokomela mandu mo ne ku bulukwa lico za pili, ni miselo ye n'e buzwa ka mwaha ni mwaha, ku beya kalulo ya bulishumi ni limpo ze ñwi za Tempele. Batu bao ne ba na ni maata a ku amuhelanga likabelo za baprisita ni Malivi ka ku ya ka Mulao ili likabelo ze n'e zwa mwa masimu a fakaufi ni minzi ye fapana-fapana. Batu ba Juda kamukana ba tabela baprisita ni Malivi. 
 Malivi ne ba ezize s'a n'a laezi Mulimu, ni ku eza lisebelezo za ku ikenisa. Baopeli ba mwa Tempele ni balibeli ba yona ni bona ba eza misebezi ya bona ka ku ya ka milao ye n'e tomilwe ki Mulena Davida ni mwan'a hae Salumoni. 
Ku zwa kale-kale, ili ka nako ya Mulena Davida ni Asafi muzamaisi wa lipina, baopeli ne ba zamaisa lipina za litumbo ni za buitumelo ku Mulimu. 
Ka nako ya Zerubabele ni ka nako ya Nehemia sicaba sa Isilaele kaufela ne si fanga limpo ka zazi ni zazi ili za ku tusa baopeli ni balibeleli ba Tempele. Batu ba fa Malivi limpo ze kenile, mi ni bona Malivi ba fa baprisita kalulo ye ne ba tomezwi.
  Ka yona nako yeo Mulao wa Mushe wa balelwa batu, mi ba t'o fita fa timana fo ku ñozwi kuli ha ku na Muamoni kamba Mumoabi ya lumelezwi ni kamuta ku kopana ni batu ba Mulimu. 
 Libaka n'e li kuli batu ba Amoni ni ba Moabi ne ba si ka fa Maisilaele lico kamba mezi mwa musipili wa bona ha ba zwa kwa Egepita. Bakeñisacwalo, ba lifa Baalami mali kuli a kute Isilaele, kono Mulimu wa luna a fetula sikuto seo mbuyoti. 
Sicaba sa Isilaele ha si utwa mulao wo u baliwa, sa zwisa balicaba kamukana mwahal'a sona.
Muprisita Eliashibi, ya n'a babalela mandu a libyana za Tempele, n'a kile a pilisana hande ni Tobia ka nako ye telele. 
A lumelela Tobia ku sebelisa muzuzu o muñwi o mutuna o n'o lukela ku itusiswa feela kwa ku buluka limpo za mabele ni insense, libyana za ku sebelisa mwa Tempele, limpo za baprisita, ni kalulo ya bulishumi ya mabele, waine, ni mafula a olive a fiwanga Malivi, baopeli ni balibeleli ba Tempele. 
Zeo ha ne li ezahala cwalo, na, ne ni li siyo mwa Jerusalema, kakuli Mulena Aritazerisi h'a inzi fa lubona mwa Babilona ka lilimo ze mashumi a malalu ka ze peli ne ni kutile ku y'o mu bihela litaba. Mwamulaho a nakonyana feela, na fiwa sibaka. 
Cwale na kutela kwa Jerusalema. Kwateñi na y'o komoka hahulu ku bona kuli Eliashibi n'a lumelezi Tobia ku sebelisa muzuzu o muñwi wa mwa Tempele. 
Na halifa hahulu, mi na nepakela lika za Tobia kaufela kwande. 
Na fa litaelo kuli mizuzu kaufela i keniswe, mi lisebeliso za mwa Tempele, mabele a limpo ni insense li kutisezwe mwateñi.
  Hape, na utwa kuli Malivi ni baopeli ba mwa Tempele ne ba zwile mwa Jerusalema, mi ne ba ikezi kwa masimu a bona, kakuli batu ne ba si ka ba fa ze ne ka kona ku ba pilisa. 
Na kalimela hahulu manduna ka ku tuhela batu ba hasana mwa Tempele. Na kutiseza Malivi ni baopeli mwa Tempele, mi na ba beya fa misebezi ya bona. 
 Cwale batu ba Isilaele kaufela ba tisa likalulo za bona za bulishumi za lico, mabele, waine, ni mafula a olive mwa mandu a lipulukelo za Tempele. 
Na beya batu bao ba ba tatama ku zamaisa mandu a lipulukelo, ili bo Shelemia muprisita, Zadoki sizibi sa Mulao, ni Pedaya yo muñwi wa Malivi. Hanani, mwan'a Zakuri, ili muikulu wa Matania, n'a na ni ku ba mutusi wa bona. Ne ni ziba kuli batu bao ne ba sepahala, ni kuli ba ta abela hande babeleki bahabo bona lico.
Hupula, Mulimu wa ka, lika kamukana ze ni ezelize Tempele ya hao ni lisebelezo za mwateñi.
  Ka yona nako yeo, na bona batu mwa Juda ba hamula litolwana za veine ka la Pumulo. Ba bañwi ne ba paheka mabele, waine, makocela a lifeiga, ni lika ze ñwi fa limbongolo za bona ku li isa kwa Jerusalema. Na ba kalimela kuli ba si ke ba li lekisa ka lona lizazi leo. 
Batu ba bañwi ba ba ne ba zwa mwa munzi wa Tire ne ba yahile mwa Jerusalema, mi ba tisa litapi ni mifuta-futa ya libyana ku t'o li lekisa ka la Pumulo. 
Na kalimela baeteleli ba Majuda, mi na ba bulelela, na li, “A mu bone bumaswe bo mu eza! Mu silafaza Lizazi la Pumulo. 
Kikabakaleo Mulimu ha n'a utwisize bo kukw'a mina butuku ka ku sinya munzi wo. Mi nihakulicwalo mu sa tisa hape buhali bwa Mulimu fahalimw'a Isilaele ka ku silafaza Lizazi la Pumulo.”
Na fa litaelo kuli kwa makalelo a lizazi le liñwi ni le liñwi la Pumulo, ku sa ba feela swalala, minyako ya munzi i swanezi ku kwaliwa, mi i si ke ya kwalulwa hape ku fitela la Pumulo i fela. Na beya batu ba ka ba bañwi kwa minyako, ku bona kuli ku si ke kwa tiswa se siñwi mwa hae ka la Pumulo. 
Hañwi kamba habeli, balekisi ba ba ne ba lekisa lika za mifuta-futa ba kile ba lobala kwand'a mamota a munzi ka la Butanu. 
Na ba kalimela, na li, “Ha ku na tuso ku libelela feela cwalo ku fitela lizazi li pazula. Haiba mu ka lika ku eza cwalo hape, ni ka mi tama.” Ku zwa hona fo, ha ba si ka kuta hape ka la Pumulo. 
Na laela Malivi kuli ba ikenise, mi ba y'o libelela minyako ku bona kuli lizazi la Pumulo li bulukiwa li nze li kenile.
  I sa li ka yona nako yeo, na lemuha hape kuli banna ba Majuda ba bañata ne ba nyezi basali ba kwa Ashidodi, Amoni ni Moabi. 
Licika la bana ba bona ne ba bulela puo ya Siashidodi kamba puo ye ñwi, mi ne ba sa zibi ku bulela puo ya luna. 
Na kalimela batu bao mane na be na ba kuta. Na ba nata, mi na ba kumula milili. Na ba hapeleza ku itama ka libizo la Mulimu kuli, i ka ba bona kamba bana ba bona, ba si ke ba nyalana hape ni balicaba. 
 Na ba bulelela, na li, “I n'e li basali ba balicaba ba ba ne ba kenyize Mulena Salumoni mwa sibi niha n'a li yo mutuna ku fita ufi ni ufi wa malena ba macaba a mañwi, mi nihaike Mulimu n'a mu lata, mane a be a mu eza mulena wa Isilaele kaufela. 
Kana kikuli lu ta latelela mikwa ya mina ye maswe, mi lu hanyeze Mulimu wa luna ka ku nyala basali ba balicaba, nji?”
  Joyada n'e li mwan'a muprisita yo muhulu Eliashibi, kono yo muñwi wa bana ba Joyada a nyala mwan'a Sanibalati ya n'a zwa mwa munzi wa Beti-Horoni. Kabakaleo na mu zwisa mwa Jerusalema.
Mulimu, hupula mo ne ba silafalelize batu bao situlo sa buprisita ni bulikani bo n'o isweli ni baprisita hamoho ni Malivi.
Ni kenisize batu ku za balicaba kamukana. Ni lukiselize baprisita ni Malivi milao kuli mutu ni mutu a zibe musebezi wa hae. 
Ni lukisize ka mo li ka tisezwanga likota za ku cisisa limpo ka linako ze lukela, ni ka limpo za mutamuno wa mabele, ni ka za mutamuno wa miselo ye buzwize cwalo.
