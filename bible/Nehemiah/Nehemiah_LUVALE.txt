Awa akiko mazu aNehemiya mwanaHakaliya walunga. Jino casolokele hakakweji Kixileve, hamwaka wakusokesa muma­kumi avali, omu ngwapwile ami muXuxane muzuvo yawangana,
kuli vandumbwami kwejile umwe, ou Hananyi, ikiye namalunga vamu­Yuta vamwe. Ngwavehwile hali va­Yuleya vaze vapwile vanayovoka lyehi, vaze vasalileho kuli vafunge, nahaYelusalema.
Vangukumbulwile ngwavo, Vaze vanasaleho kuli vafunge kuze kulifuci lize vali nakumona lupi lwalunene nakuvatomba. Kembwe yaYelusa­lema nawa vanayipuzwojola, kaha kuvikolo vyayo vanocoko lyehi na­kakahya.
Jino casolokele, omu ngwevwile mazu awa ngwatwamine nakulila, ngwalixonenenga makumbi amwe. Ngwalitwaminyine kulya, ngwalombele kumeso aKalunga kalilu,
ngwami, Ove Yehova Kalunga kalilu, Ove Kalunga wamunene Wa­kwivwisa woma, Ove weji kulamanga luxiko lwove nalikoji lyove hali ava vakuzanga veji kulamanga jiximbi jove,
acitengeleke jino litwitwi lyove, meso ove atone, mangana wivwilile kulomba cayami ngamba yove eci nguli nakulomba lelo namusana naufuku kumeso ove hali vangamba jove vana vaIsalele, ximbu nangwitavila milonga yavana vaIsalele yaxili eyi tunakuvulumuna. Camwenemwe­ne, etu navava vakuzuvo yatata tuna­vulumuna.
Tunalyenyeka cakulyenyeka kuli Ove, katwalamine jiximbi joveko, cipwe vilika vyove, cipwe mazu ove akuyulako, evi wamulwezele ngamba yove Mose.
Acanuke lizu lize wamulwezele ngamba yove Mose ngwove, Kaci nge enu namukahengesa, kahAmi nangukamipuzumwina muli vatu ve­ka naveka.
 Oloze kaci nge namukakinduluka kuli Ami nakulama jiximbi jami nakujilinga, cipwe vakwenu ava va­nahange navakapwa kusongosongo yalilu, oloze nangukavakungulula kuze, nangukavaneha oku kuma ngunasakula nakutwamisako lijina lyami.
Jino ava vakivo vangamba jove, vatu jove, vakivo vene ava unasokola natwima jove jajivulu nalivoko lyove lyangolo.
Ove Mwata, acitengeleke litwitwi lyove kukulomba cayami ngamba yove nakukulomba cavangamba jove ava vanevu kuwaha hakwivwa li­jina lyove woma, acingufukixile ami ngamba yove likumbi lyalelo, ungumwenese kungutetela kumeso alungou.
Kaha casolokele hakakweji Nyisane, hamwaka wamwangana Alatakaseleke wakusokesa mumaku­mi avali, omu kwapwile vinyo ku­meso enyi, ngwavinonele vize vinyo nakuvihana kuli mwangana. Jino haze ngwapwile kanda ngupihilile lyehi kumeso enyi.
Mwangana angwihwile ngwenyi, Uli nakupihilila ika kumeso ove? mwomwo kawavijileko. Oco kacexi cuma cekako, xina kupihilila camu­mucima kaha. Kaha ngwevwile wo­ma waunene cikuma.
Ngwambile kuli mwangana ngwa­mi, Ove mwangana uyoyenga haya myaka yosena. Nguzenekele ika ku­pihilila kumeso ami, hamono limbo lize kuli vimbumbe vyavakakuluka jami linapu lyapelumuku, kaha ku­vikolo vyalyo vanocoko lyehi naka­kahya?
Mwangana angwihwile ngwenyi, Nausaka ika? Ngoco ngwalombele kuli Kalunga kalilu.
Ngwamukumbulwile mwangana ngwami, Kaci nge ove mwangana unamono ngwove, Mwamwaza, kaci nge ami ngamba yove ngunawahe kumeso ove, acingutume kuYuta kwimbo lyavimbumbe vyavakaku­luka jami, mangana ngukalitungulule.
Mwangana angukumbulwile (nalisano nawa apwile natwame kuluhaci lwenyi) ngwenyi, Jila yove nayipwa palanga nakumwaka uka? Naukaki­nduluka mwaka uka? Ngoco mwa­ngana amwene kuwaha kungutuma, kaha ngwamuvulukilile tando.
Ngwamwambile nawa mwangana ngwami, Kaci nge ove mwangana unamono ngwove, Mwamwaza, kaha vanguhane mwane mikanda nguyitwale kuli vanguvulu vamusali ya­Kalwiji, mangana vakangukafwe ku­hitamo palanga nomu nangukaheta kuYuta.
Vanguhane nawa mukanda nguutwale kuli Asafwe, uze mukakulama musenge wamwangana, ma­ngana akanguhane mitondo yakusonga vipamba vyavikolo vyazuvo yayinene yize yapwa yazuvo, nevi vyakembwe yalimbo, nevi vyazuvo yize nangukengila. Kaha mwangana anguhanyineyo, nge kutesa nalivoko lyaKalunga kami lyamwaza lyapwi­lenga hali ami.
Ngoco ngwahetele kuli vanguvulu vamusali yaKalwiji, ngwavahanyine mikanda yamwangana. Jino mwa­ngana alingile hanatumu tupitau twalizavu navaka-tuvalu nguyenga navo.
Jino uze kaHolone Sanavalate nauze ngamba wakaAmone Toviya hakucivwa, vapihililile cikumakuma, mwomwo kuneza lyehi mutu wakusaka kuwaha cavana vaIsalele, xi­kaho.
Ngoco ngwejile kuYelusalema, ngwapwile kuze makumbi atatu.
Ngwakatukile naufuku, etu na­malunga vamwe vavandende hamwe, kangwalwezele mutu oco ahakile Kalunga mumucima wami kulingila Yelusalemako, kangwayile nakanya­ma wekako, xina nakanyama uze ngwatambukilile kaha.
Ngwalovokelele naufuku muci­kolo camucinema nakuya kutalisa kulixima lyavamyumbwe nakucikolo cacixita, ngwatalile kembwe yaYelu­salema yize yapwile yakupuzwojoka, navikolo vyayo vyapwile vyakunonga nakakahya.
Ngwaswenyele kulutwe nakuci­kolo cakaselwoke nakucijiva camwa­ngana. Oloze kakwapwile kuma kwa­kuhicila kanyama uze ngwatwamineko.
Kaha ngwakandukile naufuku mumwanakalwiji, ngwayitalile ke­mbwe, ngwalumukile, ngwengililile mucikolo cacinema, ngwakindulukile.
Vaka-kuyula kavatacikijile oku ngwayileko, cipwe omu ngwalingile. Kaha haze kanda ngucambulule kuli vaYuleya cipwe kuli vapilixitu cipwe kuli vilolo cipwe kuli vaka-kuyula cipwe kuli vakwavo vaze vayilingile­nga milimo.
Kaha ngwavambile ngwami, Mu­namono lupi elu lunatuwane, nomu linapu Yelusalema lyapelumuku, no­mu vinapu vikolo vyalyo vyakwoca nakakahya. Tuyenu, tutungululenu kembwe yaYelusalema, mangana tuzeneke kupwa ceka tuvakutomba.
Ngwavambulilile nawa livoko lyaKalunga kami nomu lyapwile lyamwaza hali ami, namazu amwa­ngana nawa aze ahanjikile kuli ami. Kaha vangukumbulwile ngwavo. Tu­katukenu tutungenu. Ngoco valiko­lezezele mavoko avo kukuwaha kana.
Oloze uze kaHolone Sanavaiate nauze ngamba wakaAmone Toviya nauze kaAlavya Ngexeme hakucivwa, vatuhendele nakutulumbilisa nakutwamba ngwavo, Cumoco muli nakulinga cika? Namulikanga kuli mwangana tahi?
Kaha ngwavakumbulwile ngwa­mi, Kalunga kalilu, Ikiye mwatufukisanga. Xikaho etu vangamba jenyi natukatuka nakutunga, oloze enu kamwexi nacazano cipwe naciyulo cipwe cakumyanukilangaho muYe­lusalemako.
Kaha kapilixitu wakulitulaho Elyaxive akatukile navandu­mbwenyi vapilixitu vakwavo hamwe, vatungulwile cikolo camikoko, vaki­vo vacijilikile, vemikile mapito aco. Vacijilikile mbwe nakukapoxi kaHameya, mbwe nakukapoxi kaHananele.
Malunga vakuYeliko vatungulwilenga kuluhaci lwenyi. Zakule mwa­naImili walunga atungulwilenga ku­luhaci lwavo.
Cikolo cavaixi vacitungile kuli vana vaHasena vamalunga, vakivo vahakile vipamba vyaco, vemikile mapito aco najisapi jaco natupaciso twaco.
Kuluhaci lwavo kwatungulwilenga Melemote mwanaUliya mwanaHakoze. Kuluhaci lwavo kwatungulwi­lenga Mexulame mwanaMbelekiya mwanaMexezavele. Kuluhaci lwavo kwatungulwilenga Zatoke mwana­Mbana walunga.
VakuTekowa vatungulwilenga ku­luhaci lwavo, oloze Vilolo javo kava­hakile jixingo javo kumilimo ya­mwata wavoko.
Cikolo camwaka vacitungulwilenga kuli Yoyata mwanaPaseya walu­nga naMexulame mwanaMbesoteya walunga. Vakivo vahakile vipamba vyaco, vemikile mapito aco najisapi jaco natupaciso twaco.
Kuluhaci lwavo kwatungulwilenga Melaciya wakuNgiveyone naYatone wakuMelone namalunga vakuNgiveyone nakuMijipa, vaze vapwile vaka­lilanda lyanguvulu musali yaKalwiji.
Kuluhaci lwenyi kwatungulwilenga Ujiyele mwanaHalahaya walunga, vapwile vafuli yakufula ulu. Kulu­haci lwenyi kwatungulwilenga Ha­nanyiya, apwile muka-kusunga vya­mavumba amwaza, kaha vakolesele Yelusalema mbwe nakukembwe yize yandama.
Kuluhaci lwavo kwatungulwilenga Lefwaya mwanaHule walunga, apwile muka-kulitulaho wacimbwa cali­fuci lyakujingilika Yelusalema.
Kuluhaci lwavo kwatungulwilenga Yetaya mwanaHalumafwe wa­lunga, kwakulitalasana nazuvo ye­nyi. Kuluhaci lwenyi kwatungulwilenga Hatuxe mwanaHaxavaneya walunga.
Malakiya mwanaHalime walunga naHaxuve mwanaPahate-mowave walunga vatungulwilenga tando yi­kwavo, nakapoxi kamalungu.
Kuluhaci lwavo kwatungulwilenga Xalume mwanaHalohexe wa­lunga, apwile muka-kulitulaho waci­mbwa califuci lyakujingilika Yelusa­lema, ikiye navana venyi vamapwevo hamwe.
Cikolo camucinema vacitungulwilenga kuli Hanune navaze vatwa­minenga muZanowa. Vakivo vacitungile, vemikile mapito aco najisapi jaco natupaciso twaco najikuvite ja­kembwe likombakaji mbwe nakuci­kolo cacixita.
Cikolo cacixita vacitungulwile kuli Malakiya mwanaLekave wa­lunga, apwile muka-kulitulaho wa­lifuci lyakujingilika Mbete-hakeleme. Ikiye acitungile, emikile mapito aco najisapi jaco natupaciso twaco.
Cikolo cakaselwoke vacitungu­lwile kuli Xalune mwanaKolo-hoze walunga, apwile muka-kulitulaho walifuci lyakujingilika Mijipa. Ikiye acitungile, acifwikile, emikile mapito aco najisapi jaco natupaciso twaco, nakembwe yakucijiva caXela kumi­lemba yamwangana mbwe nakundondelo yize yakuxikumukila kufuma kunganda yaNdavici.
Munyima yenyi mwatungulwilenga Nehemiya mwanaAzavuke wa­lunga, apwile muka-kulitulaho waci­mbwa califuci lyakujingilika Mbete-zule, mbwe nakuze kwakulitalasana navimbumbe vyaNdavici, nakucijiva cize vafulile, nakuzuvo yavindume.
Munyima yenyi mwatungulwilenga vaLevi, ou Lehume mwana­Mbanyi walunga. Kuluhaci lwenyi kwatungulwilenga Haxaviya, apwile muka-kulitulaho wacimbwa califuci lyakujingilika Keila, halifuci lyenyi.
Munyima yenyi mwatungulwilenga vandumbwavo, ou Mbavai mwanaHenatate walunga, apwile muka-kulitulaho wacimbwa califuci lyakujingilika Keila.
Kuluhaci lwenyi kwatungulwile­nga Ezele mwanaYexuwa walunga, apwile muka-kulitulaho waMijipa, tando yikwavo, kwakulitalasana na­mukandu wakukanduka kuzuvo yavitwa kuze kwanyengumukila ke­mbwe.
Munyima yenyi mwatungulwilenga Mbaluke mwanaZavai walunga tando yikwavo nahyangu mumuci­ma, kufumisa kuze kwanyengumu­kila kembwe mbwe nakucikolo ca­zuvo yakapilixitu wakulitulaho Elyaxive.
Munyima yenyi mwatungulwilenga Melemote mwanaUliya mwanaHakoze tando yikwavo, kufumisa kucikolo cazuvo yaElyaxive mbwe nakusongo yazuvo yaElyaxive.
Munyima yenyi mwatungulwilenga vapilixitu, malunga vakuCana.
Munyima yavo mwatungulwilenga Mbenjamine naHaxuve kwaku­litalasana nazuvo yavo. Munyima yavo mwatungulwilenga Azaliya mwanaMaseya mwanaAnanyiya ku­luhaci lwazuvo yenyi.
Munyima yenyi mwatungulwile­nga Mbinuwi mwanaHenatate wa­lunga tando yikwavo, kufumisa ku­zuvo yaAzaliya mbwe nakuze kwa­nyengumukila kembwe, namumbango.
Palale mwanaUzai walunga atungulwilenga kuze kwakulitalasana nakwanyengumukila kembwe, naka­poxi kaze kakuhandunuka kuzuvo yamwangana yahelu kaze kali kuci­pango cavaka-kulama. Munyima ye­nyi mwatungulwilenga Petaya mwanaPaloxe walunga.
(Jino vaNecine vatwaminenga muOfwele mbwe nakuze kwakulita­lasana nacikolo cameya kutala ku­mututuko nakukapoxi kaze kakuha­ndunuka.)
Munyima yenyi vaTekowa vatu­ngulwilenga tando yikwavo, kwaku­litalasana nakapoxi kakanene kaze kakuhandunuka, nakukembwe ya­Ofwele.
Vapilixitu vatungulwilenga helu lyacikolo catuvalu, mutu himu­tu kwakulitalasana nazuvo yenyi­vene.
Munyima yavo mwatungulwile­nga Zatoke mwanaImele walunga kwakulitalasana nazuvo yenyivene. Munyima yenyi mwatungulwilenga Xemaya mwa naXekanyiya walunga, apwile muka-kulama kucikolo caku­mututuko.
Munyima yenyi mwatungulwile­nga Hananyiya mwanaYelemiya wa­lunga, naHanane mwanaZalafwe wa­lunga wamucitanu naumwe, tando yikwavo. Munyima yenyi mwatungu­lwilenga Mexulame mwanaMbele­kiya walunga kwakulitalasana na­zuvo yenyi.
Munyima yenyi mwatungulwile­nga Malakiya, apwile fuli wakufula ulu, mbwe nakuzuvo yavaNecine noyo yavaka-kusekasana, kwakuli­talasana nacikolo caHamifwikate nakumukandu uze wamumbango.
Kaha vafuli vakufula ulu navaka-kusekasana vatungulwilenga mukaci kamukandu uze wamumbango nacikolo camikoko.
Oloze casolokele, Sanavalate ha­kwivwa ngwavo, kembwe vali nakuyitungulula, atenukile, evwile kupihya cikuma, avahendele vaYu­leya.
Ahanjikile kumeso avandumbwenyi navaka-jita vavaSamaliya ngwe­nyi, Ava vaYuleya vakuhehela vali nakulinga ika? Navalitungila ke­mbwe nawa? Navavatula vimuna nawa? Navakumisa halikumbi limwe numba? Malolwa navawayoyesa kumalala alukungu nawa, hamono vawoca lyehi?
Jino uze kaAmone Toviya kwa­pwile kuli ikiye, kahambile ngwenyi, Oyo vali nakutunga, cipwe nge mumbwe mwakandukako mwapuzula kembwe yavo yamalolwa.
Ove Kalunga ketu, acivwilile, mwomwo vanatulumbilisa, uhilwise kututomba cavo hamitwe yavo va­vene, ukavahane kupwa vakukwata mulifuci lyaufunge.
Kuhenga cavo kanda ukacifwikako, mulonga wavo waxili kanda ukaujimbangana kumeso oveko, mwomwo vanakusowangiza kumeso avaka-kutunga, xikaho.
Ngoco kembwe twayitungulwilenga, kaha kembwe yosena vayinungile nahakaci kakuzandama cayo, mwomwo vatu vapwile namicima yakuzata, xikaho.
Oloze casolokele, Sanavalate naToviya navaAlavya navaAmone navakuAxatote hakwivwa ngwavo, Kulongesa kembwe yaYelusalema cili nakuya kulutwe, ngwavo, mahanyayo vanaputuka kuwajikajika, vatenukile cikumakuma.
Vakivo vosena valifumbile ngwa­vo, Natuya nakulilwila Yelusalema jita nakuvahungula vaze valimo.
Oloze twalombelenga kuli Kalu­nga ketu, twemikile vaka-kutulama kuli vakivo namusana naufuku ku­meso avo.
VaYuta valyambile ngwavo, Ngolo javaka-kumbata viteli jinavahu, kaha lukungu lunavulu, ngo­co etu katwahaxileko kuyitunga ke­mbwe.
Kaha vaka-kole jetu valyambile ngwavo, Kavexi kutacikizako, cipwe kumona, kuvanga tunahete mukaci kavo nakuvajihajiha nakulingisa mi­limo kana kulitwamina.
Kaha casolokele, omu vejile vaze vaYuleya vatwaminenga kuli vakivo, vatwambile kakusokesa mulikumi kufuma kwosena ngwavo, Catela kuli enu kukinduluka kuli etu.
Ngoco kuze kumavu kuma kuze kwamunyima yakembwe kwatupelupelu ngwavahakileko vatu nge kutesa navisaka vyavo najipoko javo jamikwale namakungavo namatavo amanana.
Ngwatalile, ngwakatukile, ngwavambile Vilolo navaka-kuyula navatu vakwavo ngwami, Kanda mwivwa woma kumeso avoko. Mwanukenunga Mwata, Ou napu wamunene wakwivwisa woma, valwilenu vandu­mbwenu navana venu vamalunga navava vamapwevo namapwevo jenu jita.
Kaha casolokele, vaka-kole jetu hakwivwa ngwavo, Vanacitacikiza, ngwavo, Kalunga nalingisa punga yenu kukumina hamokomoko, tuvosena twakindulukile kukembwe, mu­tu himutu kumilimo yenyi.
Kaha casolokele kufuma haze, cimbwa cavangamba jami vazacile­nga kumilimo, kaha cimbwa cavo vakwacilenga makunga najikepwe namata amanana namipila yaviku­ngo, kaha vaka-kulitulaho vapwile munyima yavaka-zuvo yaYuta vo­sena.
Vaze vayitungilenga kembwe na­vaze vambacilenga viteli valitwikilenga, mutu himutu azacilenga kumilimo nalivoko lyenyi limwe, kaha akwacilenga citwa cenyi nalivoko likwavo.
Vaka-kutunga mutu himutu apwilenga napoko yenyi yamukwale yakukaxila mumbunda yenyi, kaha ngoco mwatungilenga. Muka-kwi­mba luneta apwilenga kuli ami.
Ngwavalwezele vilolo navakakuyula navatu vakwavo ngwami, Milimo yinapu yayinene, yinalimwange, kaha tunalihandunuka hake­mbwe, mutu umwe kwakusuku na­mukwavo.
Kwexokwo namukevwila kuvuma caluneta, ungilenu kuze kuli etu, Kalunga ketu mwatulwila jita.
Ngoco twazacilenga kumilimo, kaha cimbwa cavo vawakwacilenga makunga kufumisa kukupulika cali­kumbi palanga nomu vasolokele va­tanganyika.
Kaha nawa, hamwaka uze ngwa­mbile kuli vatu ngwami, Mutu himu­tu asavalenga nangamba yenyi ha­mwe muYelusalema, mangana va­pwenga vaka-kutulama naufuku, Va­zatenga namusana.
Ngoco cipwe ami cipwe vandu­mbwami vamalunga cipwe vangamba jami cipwe malunga vaka-kulama vaze vangukavangijilenga, kuli etu kakwapwile umwe alizulile mahine­nyiko, mutu himutu ayilenga nacitwa cenyi kumeya.
Jino kwapwile miteto yayinene vatetelenga vatu namapwevo ja­vo kuli vandumbwavo vavaYuleya.
Mwomwo kwapwile vamwe Va­mbile ngwavo, Etu navana vetu va­malunga navava vamapwevo tuvavulu. Tuwane kulya camanona ma­ngana tulyenga, tuyoye.
Kwapwile nawa vamwe Vambile ngwavo, Mawande etu namawande etu amivinyo tuli nakuvijikila. Tu­wane kulya camanona hazala.
Kwapwile nawa vamwe vambile ngwavo, Tunalevana jimbongo jamilambu yamwangana hamawande etu nahamawande etu amivinyo.
Oloze jino nyama yetu yinapu nge nyama yavandumbwetu, vana vetu vanapu nge vana vavo, kaha ku­mana, tuli nakuvafumba vana vetu vamalunga navava vamapwevo mu­undungo, kaha vana vetu vamapwe­vo vamwe vavafumba lyehi mu­undungo, katwexi nangolo jakuvakafwakoko, mwomwo malunga veka vali namawande etu namawande etu amivinyo, xikaho.
Ngwatenukile cikuma omu ngwe­vwile miteto yavo namazu awa.
Ngwaxinganyekele mumucima wa­mi, ngwavakokojwesele vilolo na­vaka-kuyula, ngwavambile ngwami, Muli nakukasa hasaku mutu himutu kuli ndumbwenyi. Kaha ngwavakungulwilile liuka lyalinene.
Ngwavambile ngwami, Etu tunali­ngi nganomu tunahaxila, Tunavasokola vandumbwetu vavaYuleya ava valanjile kuli vaka-mafuci, kahenu mulande vandumbwenu nawa, vavalande kuli etu? Kaha valiholelele vakulu, kavamwene mwakutwalilako.
Ngwavambile nawa ngwami, Cu­moco muli nakulinga kacawahileko. Kaci munatambuka mukumwivwa Kalunga ketu woma mwomwo hakututomba kuli vaka-mafuci eka vakakole jetu nyi?
Nayami nawa navandumbwami navangamba jami tweji kuvahananga jimbongo nakulya camanona. Ngu­nasakwila, tusezenu eci kukasa ha­saku.
Acivahilwixilenu mawande avo namawande avo amivinyo namawa­nde avo amilive najizuvo javo liku­mbi lyalelo, nacimbwa cajimbongo kana cakusokesa muvimbwa likulu­kaji, naceci cakulya camanona na­wala wamihako yavinyo namaji, evi muli nakuvatambula.
Vangukumbulwile ngwavo, Natuvahilwixilavyo, katwexi kukavafwetesa cumako. Munatulinga nganomu unahanjikila. Ngwavasanyikile va­pilixitu, ngwavaxingixile mangana valinge mwaya lizu eli.
Ngwaiitotomwene nawa hatungi yami ngwavambile ngwami, Kalunga alinge ngana, wexowo mutu mwa­kana kulinga mwaya lizu eli akamutotomone kuzuvo yenyi nakumilimo yenyi, akapwe ngana vene wakutotomona nakumulingisa kupwa wamavokovoko. Liuka lyosena lyambile ngwavo, Amene, kaha vamwalixile Yehova. Kaha vatu valingile nge kutesa nalizu eli.
Kaha nawa, kufumisa kulikumbi lize vangutongwele kupwa ngunguvulu yavo mulifuci lyaYuta, kufu­misa kumwaka wakusokesa mumakumi avali palanga nakumwaka wa­mwangana Alatakaseleke wakuso­kesa mumakumi atatu nayivali, ya­pwile myaka likumi nayivali vene, etu navandumbwami katwalile kulya caunguvuluko.
Oloze vanguvulu vakulivanga, vaze vapwilenga ximbu ngwapwilengami ngwauci vavalemuwixilenga vatu, vavatambwilenga kulya navi­nyo, najixekele japalata nawa ma­kumi awana hakumbi hakumbi. Na­vangamba javo nawa valilingixilenga kupwa nge vamyata javatu. Oloze ami kangwalingilenga ngocoko, mwomwo hakumwivwa Kalunga wo­ma, xikaho.
Kaha nawa, ngwalikakikilenga kumilimo yakembweyi, katwalanjile mavuko, kaha vangamba jami vo­sena vakungulukilile kuze kumi­limo.
Kumesa yami nawa kwapwilenga vaYuleya navaka-kuyula malunga likulukaji namakumi atanu, navaze nawa vejile kuli etu vamuli vaka-mafuci eka vaze vatujingilikile.
Jino ovyo vatulongeselele hali­kumbi limwe vyapwile ngombe umwe namikoko vakusakula vatanu nau­mwe, vangulongeselele natujila nawa, kaha mulikumbi likumi kamwe mulikumbi likumi kamwe vangulongeselele vyavivulu kuvinyo vyeka navyeka vyosena. Oloze kuvyuma vyosenevi kangwasanyikile kulya caunguvuluko, mwomwo undungo wavalemenene vatu ava, xikaho.
Ove Kalunga kami, acingwanukilenga vyosenevi ngunalingi hali vatu ava unguwahisenga.
Jino casolokele, omu vevwile vaSanavalate naToviya nauze kaAlavya Ngexeme navaka-kole jetu vakwavo ngwavo, Nayitungu lyehi kembwe, kasezelemo lihanyako (oloze palanga nahaze ngwapwile kanda ngwimike mapito kuvikolo),
Sanavalate naNgexeme vatumine vatu kuli ami ngwavo, Twaya tuliwane mumembo akucana caOno. Oloze Vajinyine ngwavo, Tukamupihise.
Ngwavatuminyine tunganda ngwa­mi, Nguli nakuzata milimo yayinene, ngoco kangwexi kuhasa kuxikumukakoko. Nyi ngulingixile ika milimo eyi kulitwamina, nakuyiseza nakuxi­kumuka kuli enu?
Vangutuminyine vatu ngoco kawana, kaha ngwavakumbulwile mwo­mumwe.
Sanavalate angutuminyine ngamba yenyi mwomumwe kamucitanu namukanda wakuvungulula mulivoko lyenyi,
muvasonekele ngwavo, Cinevwakana muli vaka-mafuci, kaha naNgaxamu nawa nacambe ngwenyi, Enu navakwenu vaYuleya munajinyi kulikanga, hoho vene unatungiloyo kembwe, ngwavo, ove unasake ku­pwa umwangana wavo, nge kutesa namazu awa.
Ngwavo, unalitongwela nawa va­polofweto vakwambululenga kuYe­lusalema, ngwavo, MuYuta muli mwangana. Kaha jino navakacambu­lula kuli mwangana nge kutesa na­mazu awa. Xikaho jino twaya tu­twame punga hamwe.
Ngwamutuminyine mukanda ngwami, Kavalingile mwaya vyumevi unambeko, oloze uli nakuvitaka mumucima wove.
Mwomwo vakivo vosena vasaki­lenga vatwivwise woma, ngwavo, Mavoko avo nawalinga mbwambwa­la kumilimo kana, mangana vahone kuyilinga. Oloze jino, Ove Kalunga, acikolezeze mavoko ami.
Ami ngwayile kuzuvo yaXemaya mwanaNdelaya mwanaMehetavele, ikiye apwile wakusoka, kaha angwambile ngwenyi, Tuliwane muzuvo yaKalunga, mutulo yatembele, tukasoke mapito atembele, mwomwo naveza nakukujiha, Camwenemwene naveza naufuku nakukujiha.
Ngwamukumbulwile ngwami, Mutu apwa nge mungwapwami acine numba? Kaha kuli mutu muka wa­kufwana nge ami nahase kwingila mutembele nakuyoya? Kangute kwi­ngilamo.
Kaha ngwamwene ngwami, ku­mana, Kalunga kamutumineko, Olo­ze ahanjikile naupolofwetou kuli ami, mwomwo vamukambile kuli Toviya naSanavalate, xikaho.
Hoho vene vamukambilile, ma­ngana ngwivwe woma, ngulinge ngo­co nakuvulumuna, mangana vakamoneho hakunguvulukila mwamupi, mangana vakangutombenga.
Ove Kalunga kami, acanukenga Toviya naSanavalate nge kutesa navilinga vyavo evi, nakapolofweto wapwevo Nowaciya nawa navapolo­fweto vakwavo, vaze vasakilenga ngwavo, vangwivwise woma.
Ngoco kembwe vayimanyixile halikumbi lyakakweji Elule lyaku­sokesa mumakumi avali naatanu, hamakumbi makumi atanu na­avali.
Kaha casolokele, vaka-kole jetu vosena hakucivwa, vaka-mafuci vo­sena vaze vatujingilikile vevwile wo­ma, vahombele cikuma kumeso avo zwe, mwomwo vatacikijile ngwavo, Eyi milimo kana vanayilingi kuli Kalunga kavo.
Kaha nawa hamakumbi aze vilolo javaYuta vatuminenga mikanda ya­yivulu kuli Toviya, kaheyi yaToviya yejilenga kuli vakivo.
Mwomwo muYuta mwapwile va­vavulu valixingile kuli ikiye, mwo­mwo apwile isewenu NaXekanyiya mwanaAla, kaha mwanenyi Yeho­hanane omu alingile hanambate lyehi mwanaMexulame mwanaMbelekiya, xikaho.
Vavulukilenga nawa vilinga vye­nyi vyamwaza kumeso ami, vambulwilenga mazu ami kuli ikiye. Toviya atuminenga mikanda ngwenyi, angwivwise woma.
Jino casolokele, omu valingile hivanayitungu lyehi kembwe, omu ngwalingile hingunawemika lye­hi mapito, omu valingile hivanatongola lyehi vaka-kulama kuvikolo navaka-kwimba navaLevi,
ndumbwami Hananyi nauze muka-kulitulaho wazuvo yamwangana Hananyiya ngwavahanyine luximbi vapwenga haYelusalema, mwomwo ou apwile muka-kuxixika, amwivwi­lenga Kalunga woma kuhambakana vakwavo vavavulu, xikaho.
Ngwavambile ngwami, Kuvikolo vyaYelusalema kanda vasokololako kuvanga halikumbi lyamusase. Xi­mbu vanemanako vasoke mapito, muwasoke natupaciso. Kaha tongolenu vaka-kulama kuli ava vatwama muYelusalema, mutu himutu kuulama wenyi, mutu himutu kwakuli­talasana nazuvo yenyi.
Jino limbo lyatohwele lyapwile lyalinene, oloze vatu vakehele mulikiko, kaha jizuvo japwile kanda vacijitunge.
Kalunga kami angwanukixile mu­mucima wami nguvahomese vilolo navaka-kuyula navatu vakwavo, ma­ngana vavasoneke kuvisemwa vyavo. Ngwawanyine mukanda wakusoneka visemwa vyavaze vakandukileko ha­kulivanga, ngwawanyine vanasone­kamo ngwavo,
Kuli vaze atundwile mwangana waMbavilone Nevukataneza, ava va­kivo vana valifuci vaze vakandukile kufuma muufunge wavaze vatu­ndwile, vaze vakindulukile kuYelu­salema nakuYuta, mutu himutu kwi­mbo lyenyi,
vaze vejile naZeluvavele hamwe, ou Yesuwa, ou Nehemiya, ou Aza­liya, ou Lamiya, ou Nahamanyi, ou Molotekai, ou Mbilixane, ou Mixipelete, ou Mbingivai, ou Nehume, ou Mbana. Malunga vavatu vavaIsalele haku­valava vapwile ngana.
Vana vaPaloxe vapwile makomba­kaji avali nalikulukaji namakumi atanu naavali navavali.
Vana vaXefwaciya vapwile maku­lukaji atatu namakumi atanu naavali navavali.
Vana vaAla vapwile makulukaji atanu nalimwe namakumi atanu naavali.
Vana vaPahate-mowave, ava va­vana vaYexuwa naYowave, vapwile makombakaji avali namakulukaji atanu naatatu nalikumi navatanu navatatu.
Vana vaElame vapwile likombakaji namakulukaji avali namakumi atanu navawana.
Vana vaZatu vapwile makulukaji atanu naatatu namakumi awana na­vatanu.
Vana vaZakai vapwile makulu­kaji atanu naavali namakumi atanu nalimwe.
Vana vaMbinuwi vapwile maku­lukaji atanu nalimwe namakumi awana navatanu navatatu.
Vana vaMbevai vapwile makulu­kaji atanu nalimwe namakumi avali navatanu navatatu.
Vana vaAzangate vapwile mako­mbakaji avali namakulukaji atatu namakumi avali navavali.
Vana vaAtonyikame vapwile ma­kulukaji atanu nalimwe namakumi atanu nalimwe navatanu navavali.
Vana vaMbingivai vapwile makombakaji avali namakumi atanu nalimwe navatanu navavali.
Vana vaAcine vapwile makulu­kaji atanu nalimwe namakumi atanu navatanu.
Vana vaAtele, ava vaHezekiya, vapwile makumi atanu naawana na­vatanu navatatu.
Vana vaHaxume vapwile maku­lukaji atatu namakumi avali nava­tanu navatatu.
Vana vaMbezai vapwile maku­lukaji atatu namakumi avali nava­wana.
Vana vaHalifwe vapwile likulu­kaji nalikumi navavali.
Vana yaNgiveyone vapwile ma­kumi atanu naawana navatanu.
Malunga vakuMbetelema nakuNetofwa vapwile likulukaji nama­kumi atanu naatatu navatanu na­vatatu.
Malunga vakuAnatote vapwile likulukaji namakumi avali navatanu navatatu.
Malunga vakuMbete-azamavete vapwile makumi awana navavali.
Malunga vakuKilyate-yeyalime nakuKefwila nakuMbelote vapwile makulukaji atanu naavali namakumi awana navatatu.
Malunga vakuLama nakuNgeva vapwile makulukaji atanu nalimwe namakumi avali naumwe.
Malunga vakuMikimase vapwile likulukaji namakumi avali navavali.
Malunga vakuMbetele nakuAi vapwile likulukaji namakumi avali navatatu.
Malunga vakuNevo likwavo va­pwile makumi atanu navavali.
Vana vaElame likwavo vapwile likombakaji namakulukaji avali na­makumi atanu navawana.
Vana vaHalime vapwile maku­lukaji atatu namakumi avali.
Vana vaYeliko vapwile makulu­kaji atatu namakumi awana nava­tanu.
Vana vaLote naHacite naOno vapwile makulukaji atanu naavali namakumi avali naumwe.
Vana vaSena vapwile makomba­kaji atatu namakulukaji atanu na­awana namakumi atatu.
Vapilixitu, ava vavana vaYetaya, ava vakuzuvo yaYexuwa, vapwile makulukaji atanu naawana nama­kumi atanu naavali navatatu.
Vana vaImele vapwile likombakaji namakumi atanu navavali.
Vana vaPaxule vapwile likombakaji namakulukaji avali namakumi awana navatanu navavali.
Vana vaHalime vapwile likombakaji nalikumi navatanu navavali.
VaLevi, ava vavana vaYexuwa, ava vaKatamiyele, ava vavana vaHoteva, vapwile makumi atanu naavali navawana.
Vaka-kwimba, ava vavana va­Asafwe vapwile likulukaji namakumi awana navatanu navatatu.
Vaka-kulama kuvikolo, vana vaXalume navana vaAtele navana vaTalamone navana vaAkuve navana vaHacite navana vaXovai vapwile likulukaji namakumi atatu navatanu navatatu.
VaNecine, ava vavana vajiha navana vaHasufwa navana vaTavayote
navana vaKelose navana vaXiya navana vaPatone
navana vaLevana navana vaHangava navana vaSalamai
navana vaHanane navana va­Ngitele navana vaNgahale
navana vaLeyaya navana vaLejine navana vaNekota
navana vaNgazame navana ya­Uza navana vaPaseya
navana vaMbesai navana vavaMeune navana vavaNefuxese
navana vaMbakavuke navana vaHakufwa navana vaHalahule
navana vaMbazalite navana vaMehita navana vaHalaxa
navana vaMbalakose navana ya­Xisela navana vaTema
navana vaNejiya navana vaHacifwa.
Kwapwile vana vavangamba ja­Solomone nawa, ava vavana vaSotai navana vaSofwelete navana vaPelita
navana vaYala navana vaNdalakone navana vaNgitele
navana vaXefwaciya navana vaHacile navana vaPokelete-hazevaime navana vaAmone.
VaNecine vosena navana vava­ngamba jaSolomone vapwile maku­lukaji atatu namakumi atanu na­awana navavali.
Kahava vakivo vaze vakandukile kufuma kuTele-mela nakuTele-halaxa nakuKeluve nakuAtone nakuImele, oloze kavahaxile kulumbununa jizuvo javakakuluka javo cipwe jitanga javo numba nge vapwile vaIsaleleko,
ava vana vaNdelaya, ava vana vaToviya, ava vana vaNekota, vapwile makulukaji atanu nalimwe na­makumi awana navavali.
Kaha kuli vapilixitu kwapwile vana vaHovaya navana vaHakoze navana vaMbalajilai, uze ambacile pwevo lyenyi ukweci vakwavo vana vaMbalajilai wakuNgileyate, kaha vamuvulukilenga halijina lyavo.
Ava vatondele numba nge vavasonekele lyehi muli vaze vasonekele hamukanda wavisemwa, oloze kava­vawanyinemoko, xikaho vavajinyine ngwavo, Vakujiluluka, kaha vava­fumixile kuupilixitu.
Nguvulu avalwezele ngwenyi, Ka­nda mukalya kuvyuma vyajila cikumako, kuvanga nakukemana kapili­xitu ali naUlime naTumime.
Liuka lyosena hamwe lyapwile vatu tununu tuwana namakombakaji avali namakulukaji atatu namakumi atanu nalimwe.
Kwapwile navandungo javo va­malunga nawa navava vamapwevo, vakivo vapwile makombakaji atanu naavali namakulukaji atatu nama­kumi atatu navatanu navavali. Va­pwile navaka-kwimba vamalunga na­wa navava vamapwevo, vapwile ma­kulukaji avali namakumi awana na­vatanu.
Tuvalu twavo vapwile makulu­kaji atanu naavali namakumi atatu navatanu naumwe, vamulu javo va­pwile makulukaji avali namakumi awana navatanu,
vangamela javo vapwile makulu­kaji awana namakumi atatu nava­tanu, vimbulu javo vapwile mako­mbakaji atanu nalimwe namakulu­kaji atanu naavali namakumi avali.
Jino kuli vamyata jajizuvo java­kakuluka vamwe vahanyine hami­limo. Nguvulu ahanyine jindalike jaulu likombakaji najimbaxiya ma­kumi atanu namahina aupilixitu makulukaji atanu namakumi atatu kuzuvo yakulamina vikumba.
Kuli vamyata jajizuvo javakaku­luka vamwe vahanyine jindalike jaulu tununu tuvali najipaundu japa­lata makombakaji avali namakulu­kaji avali kuzuvo yakulamina viku­mba.
Kahovyo vahanyine vatu vakwa­vo vyapwile jindalike jaulu tununu tuvali najipaundu japalata mako­ mbakaji avali namahina aupilixitu makumi atanu nalimwe naatanu na­avali.
Ngoco vapilixitu navaLevi na­vaka-kulama kuvikolo navaka-kwi­mba navatu vakwavo vamwe nava­Necine navaIsalele vosena vatwa­minenga mumembo avo.
Kaha vatu vosena valikungulwi­lile nge mutu umwe kuweluka uze wakulutwe lwacikolo cameya, vahanjikile kuli uze muka-kusoneka Ezela ngwavo, Neha mukanda waji­ximbi jaMose, eji avalwezele Yehova vaIsalele.
Kapilixitu Ezela ajinehele jiximbi kumeso aliuka, namalunga nama­pwevo, vosena vaze vahaxile kwivwa nakumona mwalumbunukila manga­na, halikumbi lyakakweji wamuci­tanu navavali lyakulivanga.
Atangilengaho kuweluka kuze ku­lutwe lwacikolo cameya kufumisa kucimenemene palanga nahamulu­ngu kumeso avaze malunga nama­pwevo, vosena vaze vahaxile kumona mwalumbunukila mangana, kaha va­tu vosena vatengelekele matwitwi avo kumukanda wajiximbi.
Uze muka-kusoneka Ezela emanyine hakapoxi kamutondo vatungi­lile milimo kana, kaha kuluhaci lwenyi kwemanyine Maciciya naXema naAnaya naUliya naHilikiya naMaseya kulivoko lyenyi lyacilyo, kaha kulivoko lyenyi lyacimoswe kwemanyine Petaya naMixayele naMalakiya naHaxume naHaxavatana naZekaliya naMexulame.
Ezela auvungulwile uze mukanda kumeso avaze vatu vosena (mwo­mwo apwile helu lyavaze vatu vo­sena), kaha ikiye hakuuvungulula vatu vosena Vemanyine.
Ezela amukiswile Yehova Kalunga wamunene, kaha vatu vosena vamu­kumbulwile ngwavo, Amene, Ame­ne, nakwolola mavoko avo, kaha vanongamine mitwe yavo valifukwile kuli Yehova nameso avo hamavu.
Kaha Yexuwa nawa naMbanyi naXeleviya naYamine naAkuve naXavetai naHociya naMaseya naKelita naAzaliya naYozavate naHa­nane naPelaya navaLevi vavalumbunwinyine vatu mwaya jiximbi eji, kaha vatu vemanyine kwavo.
Ngoco vatangile hamukanda wa­jiximbi jaKalunga mwakulumbunu­ka, valumbunwine manganajo, ngoco kutanga kana cavalumbunukilile.
Jino Nehemiya, uze apwile ngu­vulu, nakapilixitu Ezela, uze muka-kusoneka, navaLevi vaze vavana­ngwilenga vatu vambile kuli vatu vosena ngwavo, Likumbi lyalelo linajilila Kalunga kenu Yehova. Ka­nda mulixonako cipwe kulila. Mwo­mwo vatu vosena valilile omu ve­vwile mazu ajiximbi.
Avambile ngwenyi, Yenunga kwenu, kalyenu vyamaji nakunwa viyema, katumenu vyazano nawa kuli vaze vanazeneka kulongesela, mwomwo likumbi lyalelo linajilila Mwata wetu, xikaho. Kanda muli­nyengako, mwomwo cisambo ca­Yehova cinapu ngolo jenu, xikaho.
Ngoco vaLevi vavaholesele vatu vosena ngwavo, Holenu, mwomwo likumbi lyalelo linapu lyajila, xikaho. Kanda mulinyengako.
Kaha vatu vosena vayile kwavo nakulya nakunwa nakutuma vyazano nakuwahilila cikuma, mwomwo ma­zu aze vavalwezele avalumbunukilile, xikaho.
Halikumbi lyamucivali vamyata jajizuvo javakakuluka javaze vatu vosena valikungulwile, navapilixitu navaLevi nawa, kuli uze muka-ku­soneka Ezela, mangana vevwilile mazu ajiximbi.
Kaha kujiximbi vawanyineko kwakusoneka ngwavo, Yehova atu­lwezele muli Mose ngwenyi, Vana vaIsalele vakatwamenga muvisakila kuciwanyino cahakakweji wamuci­tanu navavali,
ngwenyi,  Vakacivwakanyise nakuhicisamo luvila mumembo avo osena namuYelusalema ngwavo, Lo­vokenu muyenga kupili mukanehe mitango yamilive namitango yamilive yamuvipapa namitango yamiluta namitango yamikoma namitango ya­mitondo yakujika mukatunge visakila nganomu vasoneka.
Ngoco vatu valovokele, ayine­hele, Valitungilile visakila, mutu hi­mutu hamulungu wazuvo yenyi na­muvipango vyavo namuvipango vya­zuvo yaKalunga nakuweluka wakucikolo cameya nakuweluka wakucikolo caEfwalime.
Liuka lyavaze vafumine muufu­nge vosena vatungile visakila, vatwa­minenga muvisakila kana, mwomwo kufumisa kumakumbi aYexuwa mwanaNune nakulikumbi lize vana vaIsalele kavalingilenga ngocoko. Kwapwile kuwahilila cacinene ci­kuma.
Kaha nawa hakumbi hakumbi kufumisa kulikumbi lyakulivanga pa­langa nakulikumbi lyakukuminyina atangilenga hamukanda wajiximbi jaKalunga. Ciwanyino kana vacilaminenga makumbi atanu naavali, kaha halikumbi lyamucitanu na­atatu hapwile kuunga cacilemu, nge kutesa naciyulo.
Jino halikumbi lyakakweji uze lyakusokesa mumakumi avali na­awana vana vaIsalele valikungulwile nakulitwamina kulya nakuvwala vi­kelei nakulixikila mavu.
Kaha tanga yaIsalele yalihandunwine kuli vaka-miyaci yeka vosena, Vemanyine nakwitavila milonga yavo navilinga vyavakaka javo vyaku­henga.
Vakatukile kuwimanyino wavo, vatangile cimbwa camusana caku­sokesa muvimbwa viwana hamuka­nda wajiximbi jaKalunga kavo Ye­hova, kaha cimbwa cakusokesa mu­vimbwa viwana cikwavo vetavilile milonga yavo nakulifukula kuli Ka­lunga kavo Yehova.
Jino handondelo yavaLevi hemanyine Yexuwa na Mbanyi naKatamiyele, naXevanyiya, naMbunyi, na­Xeleviya, naMbanyi, naKenanyi, va­tambakanyine namazu akukanguka kuli Kalunga kavo Yehova.
Kaha vaLevi, ou Yexuwa, ou Katamiyele, ou Mbanyi, ou Haxavaneya, ou Xeleviya, ou Hociya, ou Xevanyiya, ou Petahiya, Vambile ngwavo, Imanenu mumukisulenga Kalunga kenu Yehova kufumisa kumyaka yosena nakutwala kumya­ka yosena. Vakisulenga lijina lyove lyaupahu, eli vanazezula helu haku­kisula cosena nakwalisa cosena.
Ove yove Yehova uka wove kaha, Ove unatange lilu, lilu lyamelu nali­yongomena lyawo lyosena, namavu navyosenevi viliho, natulungalwiji navyosenovyo vilimo, Ove weji kuvayoyesanga vosena, kaha liyongo­mena lyamwilu lyeji kulifukulanga kuli Ove.
Ove yove Yehova Kalunga wamusakwile Apalama nakumulovola muUle lyavaKalateya, wamulukile lijina lyenyi ngwove, Apalahama,
wamwene mucima wenyi ngwove, Wakuxixika kumeso ami, walixikile nenyi luxiko kuhana lifuci lyava­Kanane navaHete navaAmole na­vaPeliji navaYevuse navaNgilinga­xe, kulihana kuli vaka-tanga yenyi, kaha unalingi lyehi mwaya mazu ove, mwomwOve uwakwoloka, xi­kaho.
Jino wamwene malwa avakakuluka jetu muEjipitu, wevwile miteto yavo kuKalungalwiji Ucila,
wasolwele vinjikizo navyakukomwesa hali Fwalo nahali vangamba jenyi vosena nahali vatu vakulifuci lyenyi vosena, mwomwo watacikijile ngwove, vali nakulipambula kuli vakivo, kaha wafumakanyine nali­jina nganomu cinapu likumbi lya­lelo.
 Kalungalwiji wamuhandunwine kumeso avo, ngoco vahicililemo mukaci kakalungalwiji hamavu aku­ma, kaha vaze vavakavangijile wavambile mumwambe, wavambilile nge lilolwa mumeya angolo.
Kaha wavatwaminyinyinengako mupanda yalivwi hamusana, namu­panda yakakahya naufuku, mangana uvamunyikilenga mujila kana yate­lele kuli vakivo kuya.
 Wasulukilile nawa hapili Xinai, wahanjikile navo nalizu lyakufuma mwilu, wavahanyine mazu akuyula akusungama najiximbi jamucano na­vilika najiximbi jamwaza.
Wavajimbwilile sambata yove ajila, wavalwezele jiximbi navilika muli ngamba yove Mose.
 Wavahanyinenga kulya caku­fuma mwilu hazala yavo,  wavalowelele meya kulilolwa halipwila ve­vwile, wavalwezele ngwove, Ingilenu muhete lifuci eli ngunalixingi ku­mihana.
Oloze vakivo navakakuluka jetu valipambwile, valikakamixile kujixi­ngo javo, kavevwililile mujiximbi joveko,
vakanyine kukwononoka, kavanukile vyakukomwesa vyove vize walingile muli vakivoko, oloze vali­kakamixile kujixingo javo, kaha mukulikanga cavo vatongwele kapitau mangana vakinduluke muundungo wavo. Oloze Ove uKalunga Mukakukonekela, wakutetela, wakeke, wa­kuxipwokela kutenuka, walikoji lya­livulu, kaha kawavasezeleko.
Camwenemwene, omu valingile hivanalitengela lyehi mwanangombe akuzuzulula, nomu valyambile ngwavo, You kalunga kenu amika­ndwixile muEjipitu, nomu valingile vyakukusaulove vyavinene,
oloze Ove kawavasezele mupa­mboko havilinga vyove vyakeke vyavivulu. Panda yalivwi kayafu­mine helu lyavo namusana kukuvatwaminyinako mujilako, cipwe panda yakakahya naufuku kukuvamunyikila nakuvalweza jila yatelele kuli vakivo kutambukanga.
 Wavahanyine nawa Xipilitu yove wamwaza mangana avanangulenga, mana yove kawavaminyineyo ku­tunwa twavoko, wavahanyine meya halipwila lyavo.
 Wavalixilenga myaka makumi awana mupambo, kavahonene cu­mako, kuvwala cavo kacataukileko, mahinji avo kawajimbileko.
Wavahanyine nawa mawangana navatu veka naveka, wavapangilile kumitamba yosena. Ngoco  vahetele lifuci lyaXihone, lifuci lyamwangana waHexevone, nalifuci lyamwangana waMbaxane Onge.
Vana vavo nawa wavavulixile nge vatanganyika vahelu, wavengixile mulifuci lize wavulukile kuli vakakuluka javo ngwove, Navake­ngila nakuliheta.
Ngoco vana vavo vengililemo, valihetele lifuci, kaha vaka-kutwama kulifuci lize, VaKanane, wavaluwilile kumeso avo, wavahanyine muma­voko avo, navamyangana javo na­vatu vakulifuci eli, mangana vavalinge mwexomwo navasakila.
Vatambwile membo akujingu­lwisa najikembwe, lifuci lyamaji, Vahetele jizuvo jakusula navyuma vyamwaza vyosena, namena akutota lyehi namawande amivinyo nama­wande amilive namitondo yakulya yayivulu, ngoco valilenga, vekucilenga, vanunyile, vatwaminenga mwawangana mukuwaha cove ca­civulu.
 Oloze valikangile, vakufutukilile, jiximbi jove vajimbilile kunyi­ma yavo, vavajihile vapolofweto jove vaze vavambulilile unjiho wavo ma­ngana vavalumwine ceka kuli Ove, valingilenga vyakukusaula vyavi­nene.
 Xikaho wavahanyine mumavoko avaka-kole javo, vaze vavayanjixile­nga. Jino hamyaka yize vamwene­nga luyando vatetelenga kuli Ove, kahOve wavevwile mwilu, walingile nge kutesa navilinga vyove vyakeke vyavivulu, wavahanyine vaka-kuvalwila vavalwilile mumavoko avaka-kole javo.
Oloze vakivo hakumona kunoka, valingilenga ceka mwamupi kumeso ove, xikaho wavasezele mu­mavoko avaka-kole javo, ngoco va­pwilenga nawata hali vakivo. Oloze omu vakindulukile nakuteta kuli Ove, Ove wevwile mwilu, wavapululwile kakavulu nge kutesa navilinga vyove vyakeke,
wavambulilile unjiho wove, ma­ngana uvakindulwise ceka kujiximbi jove. Oloze vakivo valipambwilenga, kavevwililile mujiximbi joveko, oloze vavulumwinenga kumazu ove aku­yula (akiko, kaci nge mutu mwawalinganga, mwakayoyelaho), vehwilenga vifwiji vyavo, valikakamixilenga kujixingo javo, vakanyinenga kukwivwilila.
Oloze wavakokwezelenga myaka ayivulu, wavambulililenga unjiho wove muli Xipilitu yove muli vapo­lofweto jove. Oloze vakanyinenga kutengeleka matwitwi avo, xikaho wavahanyine mumavoko avatu vamafuci eka.
Oloze kawavalalixileko, kawavasezeleko havilinga vyove vyakeke vyavivulu, mwomwOve uKalunga wakutetela wakeke, xikaho.
Xikaho jino Ove Kalunga ketu, Ove Kalunga wamunene waundume wakwivwisa woma, Ove weji kula­manga luxiko lwove nalikoji lyove, kukilikita coseneci cinatuwane nava­myangana jetu navaka-kulitulaho je­tu navapilixitu jetu navapolofweto jetu navakaka jetu navatu jove vo­sena kufumisa kumakumbi avamya­ngana jaAsulya nakuneha kulikumbi lyalelo kanda ucimona mumeso ove­ko ngwove, cacindende.
Oloze Ove uwakwoloka muvyu­ma vyosenevi vinatuwane, mwomwo unalingi mwamucano, kahetu tuna­hukisa.
Kaha vamyangana jetu navaka-kulitulaho jetu navapilixitu jetu na­vakaka jetu kavalingilenga mwatwala jiximbi joveko, cipwe kwivwilila mumazu wavalwezele namumazu ove aunjiho wavambulilile.
Vakivo kavakuzacililenga muwa­ngana wavo namukuwaha cove caci­nene wavahanyine namulifuci lya­maji lyalinene eli wahanyine kumeso avoko, kaha kavalumukile kuvilinga vyavo vyavipiko.
Tala, lelo tunapu tuvandungo, kaha lifuci eli wahanyine kuli vaka­kuluka jetu mangana valyenga mi­hako yalyo nakuwaha calyo, tala, etu tunatwamemo tuvandungo.
Lyeji kuhananga vyakuwanyinaho vyavivulu kuli vamyangana vaze unahake hali etu hamulonga yetu yaxili, kaha vali nawata hamijimba yetu nahavimuna jetu nge omu vana­mono mwamwaza, kaha tuli naku­mona luyando lwaluvulu.
Oloze muvyuma vyosenevi natu­lixika luxiko lwakuzama mbe, nakulusoneka, kaha vaka-kulitulaho jetu navaLevi jetu navapilixitu jetu navahakaho tutacikijilo twavo.
Jino vaze Vahakileko tutaciki­jilo twavo vapwile ou nguvulu Nehemiya mwanaHakaliya, ou Zete­kiya,
ou Selaya, ou Azaliya, ou Yele­miya,
ou Paxule, ou Amaliya, ou Mala­kiya,
ou Hatuxe, ou Xevanyiya, ou Maluke,
ou Halime, ou Melemote, ou Ovaciya,
ou Ndanyele, ou Nginetone, ou Mbaluke,
ou Mexulame, ou Aviya, ou Miya­mine,
ou Majiya, ou Mbilingai, ou Xe­maya, ava vapwile vapilixitu.
Kwapwile navaLevi nawa, ou Ye­xuwa mwanaAzanyiya, ou Mbinuwi mwanaHenatate, ou Katamiyele,
navandumbwavo vamalunga na­wa, ou Xevanyiya, ou Hociya, ou Kelita, ou Pelaya, ou Hanane,
ou Mika, ou Lehove, ou Haxa­viya,
ou Zakule, ou Xeleviya, ou Xe­vanyiya,
ou Hociya, ouMbanyi, ou Mbenyinu.
Kwapwile navamyata javatu na­wa, ou Paloxe, ou Pahate-mowave, ou Elame, ou Zatu, ou Mbanyi,
ou Mbunyi, ou Azangate, ou Mbevai,
ou Atonyiya, ou Mbingivai, ou Acine,
ou Atele, ou Hezekiya, ou Azule,
ou Hociya, ou Haxume, ou Mbezai,
ou Halifwe, ou Anatote, ou Novai,
ou Mangapiyaxe, ou Mexulame, ou Hejile,
ou Mexezavele, ou Zatoke, ou Yatuwa,
ou Pelaciya, ou Hanane, ou Anaya,
ou Hoxeya, ou Hananyiya, ou Haxuve,
ou Halohexe, ou Piliha, ou Xoveke,
ou Lehume, ou Haxavana, ou Maseya,
ou Ahiya, ou Hanane, ou Anane,
ou Maluke, ou Halime, ou Mbana.
Jino vatu vakwavo, navapilixitu navaLevi navaka-kulama kuvikolo navaka-kwimba navaNecine navo­sena vaze valingile hivanalihandununa lyehi kuli vatu vamafuci aze veka naveka nakulihandunwina ku­jiximbi jaKalunga, namapwevo javo navana vavo vamalunga navava va­mapwevo, vosena vaze vapwile na­cinyingi nakunangakana,
valipanjikile navandumbwavo na­vilolo javo, valyangwile nakulixinga ngwavo, Natutambukanga mujixi­mbi jaKalunga jize vahanyine muli uze ngamba yaKalunga Mose, na­kulamanga kulinga jiximbi jaMwata wetu Yehova josena namazu enyi akuyula navilika vyenyi,
ngwetu, Kuli vana vetu vama­pwevo katwexi kukahana umwe kuli vatu valifuci eli veka navekako, cipwe kuvambacila vana vetu va­malunga vana vavo vamapwevoko.
Ngwetu, Kaci nge vatu valifuci eli veka naveka navaneha jindando, cipwe kulya camanona, halikumbi lyasambata nakujilanda, katwexi kukalanda navo halikumbi lyasamba­tako, cipwe halikumbi lyajila lyeka. Ngwetu, Mwaka wamucitanu na­yivali natuuseza nakukala mikuli yosena nduma.
Twalihanyine nawa jiximbi, na­kulifwika cimbwa caxekele caku­sokesa muvimbwa vitatu hamwaka hamwaka hakuzata camuzuvo ya­Kalunga ketu,
hajize jimbolo jakulumbika na­hamawana akulya amakumbi osena nahamawana akulumba amakumbi osena, hajisambata nahakumweka catukweji nahaviwanyino vyakuto­ngola, nahavyuma vyajila nahama­wana ahaxili akuvafwikila vaIsalele xili, nahamilimo yamuzuvo yaKa­lunga ketu yosena.
Twalowele nawa tutacikijilo, na­vapilixitu navaLevi navatu vakwavo, hamawana ajikunyi, tukajinehenehe muzuvo yaKalunga ketu, nge kutesa najizuvo javakakuluka jetu, oho hakutongola hamwaka hamwaka, vakajiwemese halijiko lyaKalunga ketu Yehova lyakumbila, nge omu vaso­neka kujiximbi,
kaha mangana tukanehenehe jimbuto jakulivanga kumavu etu, najimbuto jakulivanga kumihako yetu yamitondo yeka nayeka yosena ha­mwaka hamwaka muzuvo yaYe­hova,
navatwatwa vavana vetu navava vavimuna jetu, nge omu vasoneka kujiximbi, navatwatwa vavangombe jetu navimuna jetu vavandende, kuvanehaneha kuzuvo yaKalunga ketu kuli vapilixitu vaze veji kuzacilanga muzuvo yaKalunga ketu,
mangana unga wetu wakuliva­nga kucika namawanetu akuzu­ndula namihako yamitondo yeka nayeka yosena nawala wamihako yavinyo namaji tukavinehenehe kuli vapilixitu mujizuvo jazuvo yaKalu­nga ketu, navyakusokesa muma­kumi vyakumavu etu nawa kuli va­Levi. Mwomwo vaLevi vakivo vaze veji kukonganga vyakusokesa mu­makumi mumembo akulima cetu osena, xikaho.
Kapilixitu mwanaAlone akapwenga navaLevi hamwe omu navakonga vaLevi vyakusokesa mumakumi, kaha vaLevi vakakandwise vyaku­sokesa mumakumi vyakuvize vya­kusokesa mumakumi muzuvo ya­Kalunga ketu, mujizuvo, muzuvo yakulamina vikumba.
Mwomwo vana vaIsalele navana vaLevi vakanehenehe mawana aku­zundula akulya camanona nawala wamihako yavinyo namaji mujizuvo, muze muli vyuma vyamuzuvo yajila navapilixitu vaka-kuzata navaka-ku­lama kuvikolo navaka-kwimba. Ka­ha zuvo yaKalunga ketu katwexi kukayisezako.
Jino vaka-kulitulaho javatu vatwaminenga muYelusalema. Vatu vakwavo nawa valowele tuta­cikijilo, mangana vanehe kulikumi umwe kulikumi umwe vatwamenga muYelusalema, mwimbo lyajila, ngwavo, kulikumi vatanu navawana kulikumi vatanu navawana vatwa­menga mumembo eka.
Kaha vatu vavakiswile malunga vosena vaze valihanyine cakulya­nukila mangana vatwamenga mu­Yelusalema.
Jino ava vakivo vamyata vamuli­fuci lize vatwaminenga muYelusale­ma. Oloze mumembo amuYuta va­twaminenga mutu himutu muluheto lwenyi mumembo avo, vaIsalele na­vapilixitu navaLevi navaNecine na­vana vavangamba jaSolomone.
MuYelusalema mwatwaminenga vana vaYuta vamwe navana vaMbe­njamine. Kuli vana vaYuta kwa­pwile ou Ataya mwanaUjiya mwa­naZekaliya mwana Amaliya mwana­Xefwaciya mwanaMahalalele, apwile ukweci vakwavo vana vaPeleze,
ou Maseya mwanaMbaluke mwanaKolo-hoze mwanaHazaya mwa­naAtaya mwanaYoyalive mwana­Zekaliya mwanauze wakuXilone.
Vana vaPeleze vamalunga vosena vaze vatwaminenga muYelusalema vapwile malunga vaungazule maku­lukaji awana namakumi atanu nali­mwe navatanu navatatu.
Ava vakivo vapwile vana vaMbe­njamine, ou Salu mwanaMexulame mwanaYowete mwanaPetaya mwanaKolaya mwanaMaseya mwanaIcele mwanaYexaya.
Munyima yenyi mwapwile Ngavai naSalai, vapwile makulukaji atanu naawana namakumi avali navatanu navatatu.
Yowele mwanaJikili apwilenga kalama kavo, kaha Yuta mwanaHase­nuwa apwile wamucivali halimbo.
Kuli vapilixitu kwapwile ou Ye­taya mwanaYoyalive, ou Yakine,
ou Selaya mwanaHilikiya mwa­naMexulame mwanaZatoke mwana­Melayote mwanaAhituve, muka-kuyula muzuvo yaKalunga,
navandumbwavo vaze vazacile­nga milimo yamuzuvo, vapwile ma­kulukaji atanu naatatu namakumi avali navavali, naAtaya mwanaYe­lohame mwanaPelaliya mwanaAmaji mwanaZekaliya mwanaPaxule mwa­naMalakiya,
navandumbwenyi vamalunga, va­myata jajizuvo javakakuluka, va­pwile makulukaji avali namakumi awana navavali, naAmaxasai mwanaAzalele mwanaAhazai mwanaMe­xilemote mwanaImele,
navandumbwavo vindume vau­ngazule, vapwile likulukaji nama­kumi avali navatanu navatatu. Kalama kavo apwilenga Zavacele mwanaHangetolime.
Kuli vaLevi kwapwile ou Xemaya mwanaHaxuve mwanaAzalikame mwanaHaxaviya mwanaMbunyi,
naXavetai naYozavate, ava va­pwile vavamyata javaLevi, vapwile­nga hamilimo yazuvo yaKalunga yakuweluka,
naMatanyiya mwanaMika mwa­naZavaci mwanaAsafwe, uze apwile mwata wakuputuka kusakwilila ha­kulomba, naMbakavukiya, ou apwile wamucivali muli vandumbwenyi, naAvata mwanaXamuwa mwanaNga­lale mwanaYelutune.
VaLevi vosena vapwile mwimbo lyajila vapwile makulukaji avali na­makumi atanu naatatu navawana.
Vaka-kulama kuvikolo nawa va­pwile ou Akuve, ou Talamone, na­vandumbwavo vaze valaminenga ku­vikolo, vapwile likulukaji namakumi atanu naavali navavali.
VaIsalele vakwavo navapilixitu navaLevi vapwilenga mumembo ava­Yuta osena, mutu himutu kuuswana wenyi.
Oloze vaNecine vatwaminenga muOfwele, kaha Jiha naNgixipa va­pwilenga tulama twavaNecine.
Kalama kavaLevi nawa kuYelu­salema apwilenga Uji mwanaMbanyi mwanaHaxaviya mwanaMatanyiya mwanaMika, ukweci vakwavo vana vaAsafwe, vaka-kwimba, naulama wamilimo yamuzuvo yaKalunga.
Mwomwo kwapwile luximbi lwakuli mwangana hali vakivo ngwa­vo, vavapangilenga vaka-kwimba vi­mwe, evi vyahakumbi hakumbi hali­kumbi lyavyo.
Kaha Petahiya mwanaMexezavele, ukweci vakwavo vana vaZela mwanaYuta, apwilenga kulivoko lya­mwangana kuvyuma vyavatu vaze vyosena.
Jino kumembo namawande awo, kuli vana vaYuta vamwe vatwami­nenga muKilyate-alava namumembo alyo, namuNjivone namumembo alyo, namuYekavazele namumembo alyo,
namuYexuwa namuMolata namuMbete-pelete
namuHazale-xuwale namuMbele-xeva namumembo alyo,
namuJikilange namuMekona na­mumembo alyo,
namuEne-limone namuZola namuYalamute
namuZanowa namuAtulame na­mumembo awo, namuLakixe namu­mawande alyo, namuAzeka namu­membo alyo. Ngoco vatwaminenga muvilombo vyavo kufumisa kuMbe­le-xeva nakutwala kucinema caHi­nome.
Vana vaMbenjamine nawa va­twaminenga kufumisa kuNgeva, kuMikimaxe nakuAiya nakuMbetele namumembo alyo,
nakuAnatote nakuNove nakuAnanyiya
nakuHazole nakuLama nakuNgitayime
nakuHacite nakuZevowime nakuNevalate
nakuLote nakuOno kucinema ca­veno.
Kaha kuli vaLevi mikana yamuYuta yimwe valipanjikile navaMbe­njamine.
Jino ava vakivo vapilixitu navaLevi vaze vakandukile naZeluvavele mwanaXeyalacele naYe­xuwa hamwe, ou Selaya, ou Yele­miya, ou Ezela,
ou Amaliya, ou Maluke, ou Ha­tuxe,
ou Xekanyiya, ou Lehume, ou Melemote,
ou Ito, ou Nginetowi, ou Aviya,
ou Miyamine, ou Maciya, ou Mbilinga,
ou Xemaya, ou Yoyalive, ou Ye­taya,
ou Salu, ou Amoke, ou Hilikiya, ou Yetaya. Ava vakivo vapwilenga vamyata javapilixitu navandumbwa­vo hamakumbi aYexuwa.
Kwapwile navaLevi nawa, ou Ye­xuwa, ou Mbinuwi, ou Katamiyele, ou Xeleviya, ou Yuta, ou Matanyiya, uze apwile naulama wahakusakwilila, ikiye navandumbwenyi hamwe.
NaMbakavukiya nawa naUno, va­ndumbwavo, vapwilenga kwakulita­lasana navo kumaulamavo.
Yexuwa asemene Yoyakime, Yoyakime asemene Elyaxive, Elyaxive asemene Yoyata,
Yoyata asemene Yonatane, Yo­natane asemene Yatuwa.
Kumakumbi aYoyakime kwa­pwilenga vapilixitu, vamyata jajizuvo javakakuluka. Kuli Selaya kwapwile Melaya, kuli Yelemiya kwapwile Hananyiya,
kuli Ezela kwapwile Mexulame, kuli Amaliya kwapwile Yehohanane,
kuli Maluki kwapwile Yonatane, kuli Xevanyiya kwapwile Yosefwe,
kuli Halime kwapwile Atana, kuli Melayote kwapwile Helekai,
kuli Ito kwapwile Zekaliya, kuli Nginetone kwapwile Mexulame,
kuli Aviya kwapwile Jikili, kuli Minyamine, kuli Mowaciya, kwa­pwile Pilitai,
kuli Mbilinga kwapwile Xamuwa, kuli Xemaya kwapwile Yehonatane,
kuli Yoyalive kwapwile Matenai, kuli Yetaya kwapwile Uji,
kuli Salai kwapwile Kalai, kuli Amoke kwapwile Evele,
kuli Hilikiya kwapwile Haxaviya, kuli Yetaya kwapwile Netanele.
Kuli vaLevi, kumakumbi aElyaxive naYoyata naYohanane naYatuwa vasonekele vamyata jajizuvo java­kakuluka, navapilixitu nawa, hawa­ngana wayauze kaPeleja Ndaliu.
Vana vaLevi vamalunga, vamyata jajizuvo javakakuluka, vavasonekele kumukanda wamijimbu, mbwe na­kumakumbi aYohanane mwanaElyaxive.
Vamyata javaLevi vapwile ou Haxaviya, ou Xeleviya, ou Yexuwa mwanaKatamiyele, navandumbwavo nawa kwakulitalasana navo, ma­ngana valisenga nakusakwililanga nge kutesa naluximbi lwayauze mutu waKalunga Ndavici, ulama naulama.
Matanyiya naMbakavukiya na­Ovaciya naMexulame naTalamone naAkuve vapwilenga vaka-kulama kuvikolo nakulamanga kujizuvo ja­kulamina vyuma jakuvikolo.
Ava vapwilenga kumakumbi aYoyakime mwanaYexuwa mwanaYozatake, nakumakumbi anguvulu Nehemiya nawawa akapilixitu Ezela, uze muka-kusoneka.
Jino hakujilika kembwe yaYelu­salema vavatondele vaLevi muze mwavo mwosena mangana vavanehe kuYelusalema, mangana vakacilinge kujilika kana nakuwahilila naku­sakwilila nakwimba myaso najingu­nga natulyalya najikinole.
Vana vavaka-kwimba valikungu­lwile namulifuci lyakujingilika Yelu­salema namumembo avaNetofwa,
namuMbete-ngilingale nawa, na­mumawande akuNgeva naAzama­vete, mwomwo vaka-kwimba vali­ngile hivanalitungila lyehi membo kuYelusalema jingulwixi.
Kaha vapilixitu navaLevi valito­mesele, vavatomesele vatu navikolo nakembwe.
Ngoco ngwavakandwixile vaka-kulitulaho javaYuta hakembwe, ngwatongwele mazavu avaka-kusakwilila amanene avali akuya naku­tambuka, limwe lyayile kulivoko lyacilyo hakembwe nakutwala kuci­kolo cacixita.
Munyima yavo mwayile Hoxiya nacimbwa cavaka-kulitulaho java­Yuta cakusokesa muvimbwa vivali,
naAzaliya naEzela naMexulame,
naYuta naMbenjamine naXema­ya naYelemiya,
navana vavapilixitu vamwe, ou Zekaliya mwanaYonatane mwana­Xemaya mwanaMatanyiya mwana­Mikaya mwanaZakule mwanaAsa­fwe,
navandumbwenyi, ou Xemaya, ou Azalele, ou Milalai, ou Ngilalai, ou Mai, ou Netanele, ou Yuta, ou Hananyi, navisaji vyayauze mutu waKalunga Ndavici, kaha uze muka-kusoneka Ezela ayile kulutwe lwa­vo.
Vayile kucikolo cakaselwoke, va­yile kumeso avo, vakandukile kundondelo yakunganda yaNdavici kumu­kandu wakembwe helu lyazuvo ya­Ndavici mbwe nakucikolo cameya kutala kumututuko.
Lizavu lyavaka-kusakwilila li­kwavo lyayile nakuvasesa, kahami ngwavakavile nacimbwa cavatu ca­kusokesa muvimbwa vivali, hake­mbwe, helu lyakapoxi kamalungu mbwe nakukembwe yize yandama,
nahelu lyacikolo caEfwalime, na­kucikolo camwaka, nakucikolo ca­vaixi, nakukapoxi kaHananele, nakukapoxi kaHameya, mbwe naku­cikolo camikoko. Kaha vemanyine mucikolo cavaka-kulama.
Ngoco mazavu avaka-kusakwilila osena avali emanyine muzuvo yaKalunga, nayami nacimbwa cavaka-kuyula hamwe,
navapilixitu, ou Elyakime, ou Maseya, ou Minyamine, ou Mikaya, ou Eliyowenai, ou Zekaliya, ou Hananyiya, vapwile najineta,
ou Maseya, ou Xemaya, ou Ele­yaza, ou Uji, ou Yehohanane, ou Malakiya, ou Elame, ou Ezele. Vakakwimba vembile namazu akukangu­ka, vapwile naYezelahiya apwile kalama kavo.
Vavatwile vimuna vakuvatula va­vanene likumbi lize, vawahililile, mwomwo Kalunga avalingixile kuwahilila cikuma, kaha namapwevo nawa navanyike vawahililile, ngoco kuwahilila caYelusalema cevwakanyine kwakusuku.
Halikumbi lize vatongwele ma­lunga naulama wajizuvo havikumba nahamawana akuzundula nahavyu­ma vyakulivanga kwaha nahavyakusokesa mumakumi, mangana vya­zano vyavapilixitu navaLevi vyakujiximbi vavikungulwilemo nge kutesa namawande amembo, mwomwo va­Yuta vawahilililenga hali vapilixitu navaLevi vaze vemanyinengako, xi­kaho.
Valaminenga muze avalwezele Kalunga kavo kulama, nakulama kutomesa, navaka-kwimba navakakulama kuvikolo nawa, nge kutesa naluximbi lwaNdavici namwanenyi Solomone.
Mwomwo kumakumbi aNdavici naAsafwe kuxikulu kwapwilenga mwata wavaka-kwimba, namyaso yakumwalisa Kalunga nawa naku­musakwilila.
Kaha hamakumbi aZeluvavele nahamakumbi aNehemiya vaIsalele vosena vahanyinenga vyazano vya­vaka-kwimba navaka-kulama kuvi­kolo, evi vyahakumbi hakumbi ha­likumbi lyavyo. Vajilikilengovyo VyavaLevi, kaha vaLevi vajilikilengovyo vyavana vaAlone.
Halikumbi lize vatangile ha­mukanda waMose mumatwi­twi avatu, vawanyineho hakusoneka ngwavo, Muliuka lyaKalunga kanda mukengila kaAmone nakaMowaveko haya myaka yosena,
mwomwo kavavasesele vana va­Isalele nakulya nameyako, oloze vavakambilile Mbalame mangana avangule, xikaho. Oloze Kalunga ketu alumwine kwangula kana ku­pwa kutukisula.
Kaha casolokele, omu vevwile luximbi elu, vavahandunwine vatu veka naveka muli vaIsalele.
Jino ximbu vyapwile vyumevi ka­nda, kapilixitu Elyaxive, uze vato­ngwele hajizuvo jamuzuvo yaKalu­nga ketu, mwomwo alingile hana­kwate lyehi usepa naToviya,
xikaho alingile hanamulongesela lyehi zuvo yayinene, muze hakuliva­nga vahakilengamo mawana akulya nalavona navyuma vyakuzacisa navyakusokesa mumakumi vyakulya camanona nawala wamihako yavi­nyo namaji, vize vahanyinenga Kalu­ximbi kuli vaLevi navaka-kwimba navaka-kulama kuvikolo, namawana akuzundula ahali vapilixitu.
Oloze ximbu yize yosena kangwapwile kuYelusalemako. Mwomwo hamwaka wamwangana waMbavi­lone Alatakaseleke wakusokesa mu­makumi atatu nayivali ngwayile kuli mwangana, xikaho. Kahomu mwa­hicile makumbi amwe ngwapingilile kuli mwangana
ngwejile kuYelusalema, kaha ku­pihya cize vamulingilile Toviya kuli Elyaxive hakumulongesela zuvo mu­vipango vyazuvo yaKalunga cangulumbunukilile.
Cangwivwixile kupihya cikuma, xikaho vyuma vyamuzuvo yaToviya vyosena ngwavilowele muzuvo kana nakuvimbila kuweluka.
Ngwavalwezele, kaha vatomesele jizuvo jize. Ngwengixilemo ceka vyuma vyamuzuvo yaKalunga, na­mawana akulya nalavona nawa.
Jino ngwatacikijile ngwami, Vya­zano VyavaLevi kavavahanyinevyoko, ngoco vaLevi navaka-kwimba, vaze vayizacilenga milimo vanaci­nyina mutu himutu kumavu enyi.
Kaha ngwavakokojwesele vakakuyula, ngwavehwile ngwami, Zuvo yaKalunga munayisezela ika? Ngwavahomesele ngwavemikile kwavo.
Kaha vaYuta vosena vanehelenga vyakusokesa mumakumi vyakulya camanona nawala wamihako yavi­nyo namaji mujizuvo jakulamina vi­kumba.
Ngwatongwele vaka-kulama vikumba hajizuvo jakulamina viku­mba, ou kapilixitu Xelemiya, ou muka-kusoneka Zatoke, kaha kuli vaLevi, ou Pataya. Kuluhaci lwavo kwapwile Hanane mwanaZakule mwanaMatanyiya, mwomwo vavaji­nyine ngwavo, vakuxixika, kaha capwilenga kuli vakivo kupangila kuli vandumbwavo.
Ove Kalunga kami, acingwanukenga havyumevi, kanda ukajimbangana vilinga vyami vyakukuzakama evi ngunalingi hazuvo yaKalunga kami nahavyuma vyayo vyakulamako.
Makumbi aze ngwamwene vatu vamwe muYuta vapwile nakulyata muvikamwino vyavinyo hasambata, nakwingisamo mikuta nakulema vi­mbulu, navinyo nawa namihako yavinyo najikuyu naviteli vyosena, evi vapwilenga nakunehaneha mu­Yelusalema halikumbi lyasambata. Kaha ngwambulwile unjiho haliku­mbi lize valanjile vyakulya.
Mwatwaminenga nawa malunga vakuTule, vanehelengamo vaixi naji­ndando jeka najeka josena, vavalanjixilenga vana vaYuta hasambata namuYelusalema.
Kaha ngwavakokojwesele vilolo javaYuta, ngwavehwile ngwami, Cu­ma cacipi eci muli nakulinga naku­jilula likumbi lyasambata cika?
Vakakuluka jenu valingilenga ngoco nyi? Kaha Kalunga ketu anehele lupi lwosenelu hali etu nahembo lino nyi? Oloze enu muli nakuneha ceka matoto aKalunga hali vaIsalele hakujilula sambata.
Kaha casolokele, omu kwaputukile kupwa milima kuvikolo vya­Yelusalema ximbu yapwile sambata kanda, ngwavalwezele ngwami, vasoke mapito, ngwami, kanda vaka-wasokolola ceka kuvanga sambata yinahici lyehi. Ngwahakile vangamba jami vamwe kuvikolo, mangana ku­cina navengisamo citeli halikumbi lyasambata.
Ngoco vaka-kusekasana navakakulanda jindando josena vasavalile kusali yaYelusalema kamwe nyi ka­vali ngana.
Kaha ngwavambulilile unjiho wa­kuvapayisa, ngwavambile ngwami, Muli nakusavalila ika mukembwe? Nge namulinga ceka ngana nanguminangika mavoko ami. Kufumisa ha­ze kavejile ceka hasambatako.
Ngwavalwezele vaLevi ngwami, Litomesenu, mwizenga mulamenga kuvikolo, mujililenga likumbi lyasa­mbata. Ove Kalunga kami, acingwanukilenga nacumeci nawa, ungutetelenga nge kutesa nalikoji lyove lyali­nene.
Makumbi aze nawa ngwamwene vaYuleya vaze valingile hivanambate mapwevo vakuAxatote navava vavaAmone navava yavaMowave.
Kaha vana vavo vahanjikilenga cimbwa lilimi lyakuAxatote, kavaha­xile kuhanjika lilimi lyavaYuleyako, xina nge kutesa nalilimi lyavatu hivatu kaha.
Ngwavakokojwesele, ngwavangwile, vakwavo vamwe ngwavavetele, ngwavasucile jikambu javo, ngwavalingixile kulixinga Kalunga ngwami, Tu, tu, tu! Kanda muka­hana vana venu vamapwevo kuli vana vavo vamalungako, kaha vana vavo vamapwevo kanda mukavambacilavo vana venu vamalungako cipwe enu.
 Mwangana wavaIsalele Solomo­ne avulumwine havyumevi nyi? Oloze muli vaka-mafuci amavulu ka­mwapwile mwangana weka nge iki­yeko, vamuzangilenga kuli Kalunga kenyi, Kalunga amulingixile kupwa mwangana wavaIsalele vosena. Ci­pwe ngoco mapwevo vamiyaci yeka vamulingixile naikiye nawa kuvulumuna.
Kaha tumivwililenu tulinge ku­pihya cacinene coseneci nakuhengesa kuli Kalunga ketu nakumbata ma­pwevo vamiyaci yeka numba?
Jino kuli vana vaYoyata mwa­nakapilixitu wakulitulaho Elyaxive vamalunga umwe apwile isewenu lyayauze kaHolone Sanavalate, xi­kaho ngwamuhangile kumeso ami.
Ove Kalunga, acivanukenga, mwomwo vanapihisa upilixitu nalu­xiko lwaupilixitu nalwelu lwavaLevi.
Ngoco ngwavatomesele kuli va­ka-miyaci yeka vosena, ngwatongwe­le maulama avapilixitu navaLevi, mutu himutu kumilimo yenyi,
nahamawana ajikunyi oho haku­tongola, nahavyevi vyakulivanga kwaha. Ove Kalunga kami, acingwanukenga ungumwenesenga kuwaha.
