Ngaaya makani aa Nehemiya, mwanaa Hakaliya. Lino mumwezi wa Kisilevu, mumwaka wamakumi obilo, Aatakisesi kali muleli mupati, mebo nde Nehemiya ndakali mumunzi mupati wa Susa. 
Hanani, umwi wabana bokwesu wakaboola abantu bamwi kuzwa kucisi ca Juda, ndakababuzya zya Bajuda azyamunzi wa Jelusalemu. 
Lino bakandiingula kuti, “Bantu bali mumapenzi alimwi baluuside kapati. Bwaanda bwa Jelusalemu bulaandukide nkabela zitendele zyawo tazinabambwa kuzwa nizyakaumpwa. 
Nindakamvwa zintu eezi ndakakkala ansi akulila. Kwamazuba aali mbwaabede ndakali mubuumba akuliimya kulya. Mpawo ndakakomba kuli Leza wakujulu 
ndakati, ‘O Mwami Leza wajulu uli mupati ulayoosya, yebo ulasyomeka alimwi ulabamba cizuminano cako kuli baabo bakuyanda akuswiilila milawo yako.’ 
Kondilanga O Mwami Leza, kondiswiilila nendikomba masiku asikati kukombela babelesi bako bantu Baisilayeli. Ndalyaambilila kuti swebo to Baisilayeli twakubisizya. Swebo abasikale besu twakubisizya. 
Twakubisizya kapati mukutacita nzyolailila. Tiitwabamba milawo njookatupa kwiindila mumubelesi wako Mozesi. 
Twakomba yeeya ceeco ncookaambila Mozesi kuti, ‘Naa kuti nywebo, no Baisilayeli mutakasyomeki kulindime, njoomumwaya akati kamisyobo imwi. 
Pele naa kuti mukapilukile kulindime akucita zeezyo nzendakulailila, njoomupilusya kubusena oobo mbwendakasala kuti zina lyangu linookombelwa nkuko nikuba kuti kamumwaikide buti munyika yoonse.’
“O Mwami Leza, aaba mbabelesi bako, bantu bako omwini. Wakabavuna ajanza lyako lyanguzu mpati alimwi ajanza lyako jumu.
“Akaka, Mwami, koswiilila kukomba kwangu ndemubelesi wako, akwababelesi bako bamwi boonse bayanda kukulemeka, cita kuti zintu zindeendele kabotu akuti muleli mupati andifwide luzyalo.” Mumazuba aayo ndakali kweendelezya zyawaini wamuleli mupati.
Mumwezi wa Nisani mumwaka wamakumi obilo wakulela kwa Aatakisesi, ciindi naakali kulya, ndakamutolela waini. Taakwe buzuba mbwaakandibwene nkeuside boobu. 
Aboobo wakabuzya kuti, “Ino uuside nzi boobu?” Tocisidwe, nkokuti kuli cikupenzezye mumoyo. 
Ndakayoowa, aboobo ndakaingula kuti, “Oolemekwa. Ino inga nsyuusi buti kakuli munzi uulede basikale bangu lyakaba tongo zitendele zyawo zyakanyonyoonwa amulilo?”
Lino muleli wakabuzya kuti, “Ono uyanda kuti ucite buti? Aawo ndakakomba kuli Leza wakujulu, 
ndimane ndakaambila muleli mupati kuti, ‘Kuti naa omwami simalelo wangu koboteledwe andime akuti koyanda, ndizumizya kuti ngunke kucisi ca Juda kumunzi ooyo uulede basikale besu, kuti ndikauyakulule.’”
Aawo muleli kakkede abaŋanda yakwe, wakandibuzya kuti ino inga ndiyookkala ciindi cilamfu buti ooko, akuti njoopiluka lili. Cakamubotela mwami kundizumizya aboobo ndakamwaambila ciindi.
Aawo ndakamukumbila kuti andigwasye kwiindila mukundipa magwalo aakutola kubeendelezi bacisi cili kumbo lyamulonga wa Yufuletisi, kuti bandizumizye kuunka kucisi ca Juda. 
Alimwi ndakakumbila alumbi lugwalo lwakutola kuli Asafu, ooyo wakali mulangi wagundu lyamuleli. Oolu lwakali lwakumwaambila kuti akandipe mapulanga aakuyasya milyango yabwaanda bukwabilide ŋanda ya Leza aya bwaanda bumwi bwamunzi, alimwi aakuyasya ŋanda yangu. Muleli wakandipa zyoonse nzendakamukumbila, nkaambo Leza wakali aandime.
Muleli mupati wakandipa bamwi bapati babasilumamba ampi yabasimabbiza mbindakainka aabo kucisi cili kumbo lyamulonga wa Yufuletisi. Ooko nkundakaakupa lugwalo kubeendelezi bacisi eeco. 
Pele ba Sanibalati uuzwa kumunzi wa Batiholoni, alimwi a Tobiya umwi mupati wacisi ca Amoni, nibakamvwa kuti kuli waboola kuzoogwasya Baisilayeli bakabijilwa kapati.
Lino ndakaindilila ndaya ku Jelusalemu, nkwindakakkala mazuba otatwe 
nkentaambili muntu naba omwe kuti nzeezi Leza nzyayanda kuti ndicitile munzi wa Jelusalemu. Lino akati kabusiku ndakabuka ndazwa, ndakatolelezya abeenzuma bamwi bace buyo. Twakatolelezya amunyama omwe, uuli nimbongolo njindakatantide. 
Akali masiku nindakazwa mumunzi kwiindila kumulyango waku kkuti kumbo, ndakagama kumusanza ndaakwiinda kukasensa katosi, ndaakwiinda kumulyango wamankwisila nkeyabulanga bwaanda bwamunzi bwakoolekede alimwi azitendele zyakanyonyoonwa amulilo. 
Kuzwa waawo ndakalanga nkuuli kujwe munzi ndakaya kumulyango wakasensa kuyoosika kuziba lyamwami, pele mbongolo njendakatantide yakabula mpiiinda akaambo kazitantaala. 
Nkaako ndakaselemukila mukkuti lya Kidiloni nkenjabulanga bwaanda, ndimane ndakapilukila mundakaindide ndaakunjila mumunzi kumulyango wakkuti.
Taakwe naba omwe wabalupati-pati bamunzi wakaziba nkondakabede ancindakali kucita. Kwaciindi coonse eeci taakwe naba omwe wa Bajuda ngwindakaambilide nibaba bapaizi, basololi, balupati-pati, abaabo bamwi bakali kuyootola lubazu mumulimo. 
Kumamanino ndakati kulimbabo, “Mwaabona mapenzi ngetujisi akaambo kakuti Jelusalemu lyakaba tongo azitendele zyawo zyakanyonyoonwa amulilo. Lino atuyakulule bwaanda bwamunzi ooyu kutegwa katutanoocisampukide.” 
Alimwi ndakabaambila mbuli Leza mbwaakali aandime ambwaakandigwasya, azyakandaambila muleli mupati Aatakisesi.
Aawo ba Sanibalati, Tobiya a Gesyemu Mualabu nibakamvwa ncotwakali kuyanda kucita, bakatalika kutuseka bati, “Ani muyeeya kuti mucita nzi nywebo? Nkokuti muyanda kuzangila muleli mupati.”
Mebo ndakabaingula kuti, “Leza wajulu ulapa kuti tuzwidilile tuli babelesi bakwe, nkaako tulatalika kuyaka. Pele nywebo tamujisi caabilo mu Jelusalemu. Alimwi tamukwe alubazu kuno, taakwe nociba comwe cintu ncomunga mwaamba kuti ncicanu.”
Lino mupaizi mupati Eliyasyibu abapaizinyina bakayakulula mulyango wambelele. Bakuusalazya akubikka zitendele zyawo. Bakayakulula kuyoosika kubusena butegwa ŋanda ndamfu yamwaanda. Bamane bwaanda mbubakayaka bakabusalazya. Bakayakulula alimwi kuyoosika kuŋanda ndamfu ya Hananeli.
Baku Jeliko mbabakanunga, kuzwa alimbabo kwakanunga Zaku mwana wa Imuli.
Baciinga ca Hasena mbabakayakulula mulyango Wanswi. Bakabikka zicinda azitendele mubusena bwazyo, zyaanzyo, azipingizyo zyazitendele.
Melemoti, mwana wa Uliya, mwanaa Hakozi, nguwakanunga kuzwa waawo.
Baalumi baku Tekowa mbabakanunga kuzwa waawo. Pele basololi bamunzi bakakaka kucita mulimo ngubakapegwa abalangi bamilimo.
Joiyada mwanaa Paseya, a Mesyulamu mwanaa Besodeiya bakayakulula mulyango wa Jesyana. Bakabikka zicinda azitendele mubusena bwazyo, zyaanzyo azipingizyo zyazitendele.
Melatiya waku Gibeyoni, a Jadoni waku Memelonoti abaalumi bamwi bazwa ku Gibeyoni a Mizipa mbibakanunga kuzwa waawo, mane kuyoosika kuŋanda yamweendelezi wacisi cakumbo lyamulonga wa Yufuletisi.
Uziyeli mwanaa Halaiya mufuzi wangolida, nguwakanunga kuzwa waawo. Hananiya wakacibwene kubamba nsende nguwakanunga kuzwa waawo mane kuyoosika kubusena butegwa Bwaanda bwakakwakwabukide.
Lefaiya mwanaa Huu wakali kulela cisela cacisi ca Jelusalemu nguwakanunga kuzwa waawo.
Jedaiya mwanaa Halumafu nguwakanunga mubusena bwakali munsi aaŋanda yakwe. Hatusyi mwanaa Hasyabineiya nguwakanunga kuzwa waawo.
Malikiya mwanaa Halimu, alimwi a Hasyubu mwanaa Pahatimowabu, mbabakanunga kuzwa waawo kuyoosika kuŋanda ndamfu ya Maoveni.
Syalumu mwanaa Halohesyi wakali kulela cisela cimwi cacisi ca Jelusalemu, nguwakanunga kuzwa waawo. Wakali kugwasigwa abana bakwe basimbi mumulimo ooyu.
Hanuni abantu bakali kukkala mumunzi wa Zanowa mbabakayakulula mulyango wakkuti. Bakabikka zitendele mubusena bwazyo azyaanzyo, kubikkilizya azipingizyo zyazitendele. Bakabuyakulula kuzwa waawo kuyoosika kumulyango wamankwisila. Busena oobo bwakali kulampa tukokola tuli cuulu.
Malikija mwanaa Lekabu wakali kulela cisi ca Betihakelemu, nguwakayakulula mulyango wamankwisila. Wakabikka zitendele mubusena bwazyo, zyaanzyo azipingizyo zyazitendele.
Syalumu mwanaa Kolihoze wakali kulela cisi ca Mizipa nguwakayakulula mulyango wakasensa, acivumbilizyo caamulyango, kubikkilizya azitendele mubusena bwazyo, azipingizyo. Alimwi wakayakulula bwaanda bwa ziba lya Silowamu lili munsi aamuunda wamwami mane kuyoosika kumaselemukilo aazwida mumunzi wa Devedi.
Nehemiya mwana wa Azibuki, wakali kulela cisi ca Batezuu nguwakanunga kuzwa waawo mane kuyoosika kucuumbwe ca Devedi, kuziba lyakulisida akumaanda aabasilumamba.
Lino mbaaba Balevi aabo bakagwasya mukuyakulula bwaanda. Lehumu mwanaa Bani nguwakanunga kuzwa waawo, Hasyabiya wakali kulela cisela cacisi ca Keila nguwakanunga kuzwa waawo kwiiminina cisi cakwe.
Bavayi mwanaa Henadadi wakali kulela cimwi cacisela ca Kaila, nguwakanunga kuzwa waawo.
Eza mwanaa Jesyuwa wakali kulela munzi wa Mizipa nguwakanunga kuzwa waawo kumbele lyakuyobwedwa zilwanyo, kuyoosika kucooko cabwaanda.
Baluki mwanaa Zabayi, nguwakanunga kuzwa waawo mane kuyoosika kumanjililo aaŋanda ya Eliyasyibu, mupaizi mupati.
Melemoti, mwana wa Uliya mwanaa Hakozi nguwakanunga kuzwa waawo mane kuyoosika nkoimanina ŋanda ya Eliyasyibu.
Bapaizi bakkala mucisi cizingulukide Jelusalemu bakanunga kuzwa waawo.
Benjamini a Hasyubu bakanunga kuzwa waawo kumbele lyamaanda aabo. Azaliya mwanaa Maaseiya mwana wa Ananiya nguwakanunga kuzwa waawo kusika munsi aaŋanda yakwe.
Binuyi mwanaa Henadadi, nguwakanunga kuzwida kuŋanda ya Azaliya mane kuyoosika kucooko cabwaanda.
Palali, mwana wa Uzayi, nguwakanunga kuzwida acooko caŋanda ndamfu iili aŋanda yabwami, mane kusikila kulubuwa lwabalindizi. 
Pedaiya mwanaa Palosi ababelesi bakuŋanda ya Leza bakali kukkala ku Ofeli, mbabakanunga kuzwa waawo mane kusikila kumamanino aa Mulyango wa Maanzi uuli kujwe kumbali aŋanda ndamfu yakusompelela mukukwabilila ŋanda ya Leza.
Mpoonya baalumi bazwa ku Tekowa bakayakulula alimwi kuzwida abusena buli munsi-munsi aŋanda ndamfu yakusompela kuyoosika kubwaanda bwa Ofeli.
Nkamu yabapaizi yakanunga kuzwa kumulyango wamabbiza, omwe-omwe kuzwida aaŋanda yakwe.
Zadoki, mwana wa Ima wakanunga kuzwida munsi aŋanda yakwe.
Hananiya mwanaa Syelemiya a Hanuni mwana mulombe wacisambomwe wa Zalafu mbabakanunga alimwi kuzwa waawo.
Malikija mufuzi wangolida wakanunga kuzwa waawo mane kuyoosika kuŋanda yakali yababelesi bakuŋanda ya Leza abasambazi, yakali munsi aamulyango wa Mifukadi mane kuyoosika kuŋanda ya Leza kumbali aakaanda kamujulu kali kunyika lwaajwe lyacooko cabwaanda.
Bafuzi bangolida abasambazi mbabakanunga kuzwida akaanda aako kali aacooko mane kuyoosika kumulyango Wambelele.
Sanibalati naakamvwa kuti swebo to Bajuda twakatalika kuyakulula bwaanda, wakanyema akutalika kutusampaula. 
Kabamvwide beenzinyina alimwi ampi yaku Samaliya, Sanibalati wakati, “Ino Bajuda aaba bazezenkana waawa bayeeya kuti nzi? Sena bayeeya kuti inga buuyakulula munzi ooyu? Sena bayeeya kuti banoopaizya? Sena inga buumana mulimo woonse mubuzuba bomwe? Sena inga babwezelela mabwe aakuyasya kuzwa mumankwisyila aakapya aaya?”
Tobiya, Muamoni ooyo wakaimvwi kumbali lyakwe wakayungizya akuti, “Ani inga aaba bayaka bwaanda buli buti? Aantazi mwaaba inga ulaboola!”
Aboobo ime nde Nehemiya ndakakomba ndati, “O Leza, komvwa mbobatusampaula. Babweedezezye kusampaula kwabo. Cita kuti babbidwe zyoonse nzebajisi, akuti balo batolwe mubwaange kunyika iimbi. 
Utabalekeleli bubi mbobacita, uteengeleli zinyonyoono zyabo, nkaambo batukana ndiswe notuyaka.”
Aboobo twakacili kuya ambele kuyakulula bwaanda, nkabela cakufwambaana bwakasika mucisela cabulamfu bwawo bwakuya mujulu, nkaambo bantu bakalisungweede mukubeleka.
Lino Sanibalati Tobiya, alimwi abantu baku Alabiya, Amoni abaku Asyidodi nobakamvwa kuti twakali kuyabuzwidilila mukuyakulula bwaanda bwa Jelusalemu akuti myaako twakaisinka-sinka, bakanyema kapati. 
Nkaako bakabungana kuti bazoolwane Jelusalemu akupyopyonganya bantu. 
Pele swebo twakakomba kuli Leza wesu alimwi twakabikka basikulanga akulindila munzi kuti baukwabilile kuli basinkondoma sikati amasiku.
Bamusyobo wa Juda bakati,
Nkaambo basinkondoma bakali kuyeeya kuti inga tatukoobabona pe, nikuba kuziba zicitika mane kusikila bazootuvumpa, batujaye akulesya mulimo wesu. 
Kwaciindi aciindi Bajuda aabo bakali kukkala akati kabasinkondoma bakali kuboola kuzootucenjezya zyazeezyo zyakali kukanza basinkondoma. 
Nkaako bantu ndakabapa mapanga, masumo, alimwi amata, akubandandamika muziinga zyabo kunze lyabwaanda, kufumbwa aawo mputwatakamanizizye.
Ndakabona kuti bantu bapenga mumyoyo azeezi, aboobo ndakabaambila balo, basololi babo, abapati-pati kuti, “Mutabayoowi basinkondoma pe. Amuzibe kuti Mwami Leza mupati alimwi ulayoosya, aboobo amulwanine basicisinyoko, bana, bakaintu, alimwi amaanda aanu.” 
Lino basinkondoma bakaziba kuti twakaamvwa makanze aabo bakabona kuti Leza wakoma miyeeyo yabo. Kumane twakapilukila kumulimo wesu wabwaanda.
Lino kuzwa ciindi eeco, cisela cabantu bangu cakali kubeleka, cimwi cakali kulanga basinkondoma, kabasamide zyankondo alimwi kabajisi masumo, ntobo, amata. Abalo basololi bakagwasilizya bantu, 
bakali kuyakulula bwaanda, bakali kubweza ziyasyo. Bakali kunga balabeleka ajanza lyomwe eeli limwi cilwanyo. 
Boonse bakali kuyaka bakasyomede mapanga muzibuno. Sikusiba mweembo wakucenjezya bantu wakali aandime. 
Ndakaambila bantu, balupati-pati abasololi babo kuti, “Mulimo ngotucita ulikwakwabukide kapati cakuti tulitanteene abwaanda. 
Mwamvwa mweembo muzoobungane kulindime. Leza wesu uzootulwanina.” 
Aboobo buzuba abuzuba kuzwida kubucedo mane kusikila litalika kubala nyenyezi, cisela cesu cakali kuyakulula bwaanda cimwi cakali kulangilila basinkondoma amasumo.
Muciindi eeci nciconya ndakaambila balanga zyamilimo kuti balo alimwi abagwasyi babo, kabakkala mu Jelusalemu ciindi camasiku mukuti tukonzye kulangilila munzi ciindi camasiku akubeleka sikati. 
Mebo taakwe nindakali kusamununa naaba masiku abalo beenzuma mbubonya oobo kubikkilizya ababelesi, abalindizi bangu. Toonse twakalijisi azilwanyo.
Musule aaciindi cili mbocibede bantu banji baalumi abakaintu, bakatalika kutongooka Bajudanyina. 
Bamwi bakali kuti, “Swebo tulijisi mikwasyi mipati, nkaako twabula maila aakulya kuti katupona.” 
Bamwi bakali kuti, “Swebo twakapa myuunda yesu, myuunda yesu yamisaansa, amaanda eesu kuti zibe zijatilizyo kubantu bakatukolotesya maila kuti tutafwi nzala.”
Bamwi bakali kuti, “Twakakweleta mali aakutelela myuunda yesu, amyuunda yamisaansa kumwami. 
Swebo tweelene buyo a Bajudama. Sena bana besu tabali mbubonya mbuli babo? Pele bana besu twabacita bazike. Mane bamwi bana besu basimbi bakauzigwa kale mubuzike. Tatukwe ambotukonzya kuligwasya pe nkaambo kakuti twakanyangwa myuunda yesu amyuunda yamisaansa.” 
Lino ciindi nindakamvwa matongoosi aabo, ndakanyema kapati. 
Ndakayeeya kuti ndicite cimwi cintu ndakakalalila basololi abalupati-pati babantu akubaambila kuti, “Nywebo mudyaminina bana bokwanu!” Ndakababunganya bantu banji kuti tubambe twaambo ootu. 
Eelyo ndakabaambila kuti, “Twakasola kucita mbuli mbotukonzya kunununa Bajudama bakalisisizye kuli bamasi, pele nywebo mucita Bajudanyoko kuti balisisye kulindinywe no Bajudanyina!” Basololi aabo bakaumuna buyo, taakwe ncibakakonzya kwiingula.
Eelyo mebo ndakati, “Ncomucita taciluzi pe! Sena tamweelede kulemeka Leza akucita ziluleme kutegwa basinkondoma bamasi, kabatakoonootuseki. 
Mebo ndilakweletesya mali amaila abalo beenzuma mbobacita mbubonya oobo antoomwe abaabo bandibelekela. Pele lino tutakaboozezegwi limbi zikwelete eezi. 
Amubabweedezezye myuunda yabo, amyuunda yamisaansa, yamaoliva, amaanda aabo lino ndilyonya! Amuzilube zyoonse zikwelete nzebamukweletelede, niziba zyamaila, zyawaini alimwi azyamafuta.”
Lino basololi bakaingula kuti, “Mbombubo, tulacita mbubonya mbuli mbooamba, tulabweedezya lubono akulekelela zikwelete.”
Mpoonya ndakaangununa lutambo ndondakaangide mucibuno kuludikimuna. Ndakati, “Mbombuboobu awalo Leza mbwayoodikimuna kufumbwa muntu umwi akati kenu uutakooyoobamba cisyomezyo cakwe.” Alimwi ndakati, “Leza uyoomunyanga maanda azintu zyoonse nzemujisi akuyoomusiya buyo cinkwamaanza.”
Kwamyaka yoonse eeyi iili kkumi aibili njindakali mweendelezi wacisi ca Juda, kutalikila mumwaka wamakumi obilo wabulelo bwa muleli mupati Aatakisesi kusikila mumwaka wamakumi otatwe aibili yakulela kwakwe, mebo nibaba baluzubo lwangu, tiitwakali kulya zyeelede kulya mweendelezi. 
Beendelezi bakali kulela mebo nketana, bakali kuminya bantu nkaambo bakali kuyanda kupegwa makumi one aamali aansiliva buzuba abuzuba atala lyazilyo awaini. Abalo babelesi babo bakali kudyaminina bantu. Pele mebo nsiindakali kucita oobo pe akaambo kakuti ndakali kulemeka Leza. 
Ndakagama buyo kuyakulula bwaanda, tiindakayanda kutola nyika niiba buti. Abalo babelesi bangu bakali kubeleka ooko. 
Pele buzuba abuzuba ndakalikusanina bantu buyo abalupati-pati mwaanda amakumi osanwe kutabalilizya bantu bamwi bakali kusika kulindime kuzwa muzisi zyakatuzingulukide. 
Buzuba abuzuba ndakali kujaila bantu musune omwe, ambelele zibotu kwiindilila zili cisambomwe ankuku zinji, alimwi kwamana mazuba aali kkumi ndakali kubapa waini uumbi. Nikubaboobo nsiindakayanda kupegwa zyakulya mbuli mweendelezi, nkaambo ndakabona kuti bantu baliminidwe kale.
Ndakukomba, O Leza wangu koyeeya nzindacitila bantu aaba, undibede aaluzyalo.
Lino Sanibalati, Tobiya, a Gesyemu Mualabu abamwi basinkondoma bakamvwa kuti twamana kuyakulula bwaanda, akuti kwakacinyina myaako yakasyeede mulimbubo pe. Nikuba kuti tiitwakanabikka zitendele kumilyango. 
Aboobo Sanibalati a Gesyemu bakanditumina makani aakuti ndikaswaangane ambabo muli umwi waminzi iili mucibanda ca Ono. Pele eeyi yakali nzila yakuti bakandicise. 
Pele mebo ndakatuma bantu basikuyoobaambila kuti, “Mebo ndicita mulimo mupati, aboobo nsikooyooinka ooko pe. Ino inga ndasiya buti mulimo kuti nzoobonane andinywe.”
Bakanditumizya majwi aayo ngoonya kwaziindi zyone, nkabela amebo ndakali kubaingula mbubonya buyo.
Kumane Sanibalati wakanditumina majwi lwasanu, wakaatumina mulugwalo lwatakajedwe pe. 
Lugwalo oolo lwakali kuti, “Gesyemu wandaambila kuti kuli maŋunu-ŋunu aamvwidwe abantu batuzingulukide aakuti yebo alimwi a Bajudanyoko muyanda kuzanga ncenciceeco ncomuyakulula bwaanda. Alimwi wakati uyanda kulipa bwami. 
Akuti wakabamba kale basinsimi basikuyooambilizya mumunzi wa Jelusalemu kuti uli mwami wacisi ca Juda. Ndizi kuti muleli mupati uyoozimvwa eezi. Nkaako ndali kuyeeya kuti tuswaangane tukanane makani aaya.”
Mebo ndakamwiingula kuti, “Zyoonse nzyoamba tazili zyamasimpe. Nzyakuliyeeyela buyo yebo omwini.”
Bakali kuyanda kuti batukonge tuleke kuyaka. “Ndakakomba kuli Leza kuti, O Leza, ndipe nguzu.”
Bumwi buzuba ndakainka kuŋanda ya Syemaiya mwanaa Delaiya mwanaa Mehetabeli, watakali kukonzya kuzwa muŋanda. Nkabela wakandaambila kuti, “Webo andime tweelede kuunka kuŋanda ya Leza kuti tukalijalile mukati, nkaambo bantu balaba nobaboola kuzookujaya, balaboola masiku kuzookujaya.”
Lino mebo ndakamvwiila kuti, “Mebo nsili muntu uukonzya kutija. Sena ndime uukonzya kuyoolivunina muŋanda ya Leza. Tandikooinka pe.”
Ndakaziba kuti Leza talinguwe wamutuma, pele kuti wakasinsima boobu zyandime nkaambo Tobiya a Sanibalati bakalimuulide. 
Bakamuulide kuti andikonge cakuti ndibisye mukucita ceeci, bamana balo bandibisizye zina akunditola aansi.
Ndakakomba kuti, “O Leza wangu, koyeeya nzyacita Tobiya a Sanibalati, ubasubule. Koyeeya mukaintu musinsimi Noadiya abasinsimi bamwi aabo bakali kusola kundikonga.”
Nikwakainda mazuba aali makumi osanwe aabili mulimo wakuyakulula bwaanda boonse wakamana mubuzuba bwamakumi obilo aasanu bwamwezi wa Eluli. 
Lino basinkondoma bamuzisi zyakatuzingulukide nibakamvwa makani aaya, bakaziba kuti balo basampuka nkaambo bantu boonse bakalizi kuti mulimo ooyu wakacitwa mukugwasigwa a Leza.
Kwaciindi eeci coonse basololi ba Bajuda bakali kulembelana magwalo a Tobiya. 
Bantu banji bamucisi ca Juda bakali kulubazu lwakwe nkaambo kakuti wakali mukwe wa Mujudanyina Syekaniya mwana wa Ala. Kuzwa waawo awalo mwanaakwe wakali kutegwa Jehohanani wakakwata mwana musimbi wa Mesyulamu mwanaa Belekiya. 
Bantu bakali kulumbaizya Tobiya akaambo ka zeezyo nzyaakacita mukaanzambwene. Bamane bakali kumwaambila zeezyo nzindakali kwaamba. Aboobo Tobiya wakacili kunditumina magwalo akundikonga.
Lino bwaanda nibwakamana kuyakululwa, azitendele nizyakabikkwa mumasena aazyo, balindizi bakuŋanda ya Leza, baimbi, kubikkilizya Balevi bamwi bakapegwa milimo yabo.
Mpoonya ndakasala baalumi bobilo bakweendelezya munzi wa Jelusalemu umwi wakali Hanani mukwesu, a Hananiya ooyo wakali mupati wabasinkondo bakuzilikwabilizyo. Hananiya wakali muntu uusyomeka mumilimo yakwe alimwi wakali muntu uulemeka Leza, kwiinda beenzinyina boonse. 
Ndakabaambila kuti kabatajaluli milyango ya Jelusalemu mane kusikila kwakasaala akuti kaipingidwe kusikila likotoka balindizi zuba lyakasaazya. Alimwi ndakabaambila kuti basale balindizi bamwi kuzwa mubantu bakali kukkala mu Jelusalemu akuti bamwi babo bapegwe milimo iimwi iibageme, bamwi kabalanga kumaanda aabo.
Munzi wa Jelusalemu wakali mupati uukwakwabukide, pele bantu bakali kukkala mumo bakali bace, alimwi maanda manji taakanayakululwa. 
Mpoonya Leza wakandipa muyeeyo wakuti ndibunganye bantu, basololi alimwi abalupati-pati babantu mukuti tulange-lange mumabbuku aamikwasyi yabo. Ndakajana bbuku mwakalembedwe mikwasyi yabaabo bantu bakasaanguna kuboola kuzwa mubwaange bbuku eeli lyakali kwaamba:
Zyabantu bakali kukkala mucisi ca Juda, aabo bakaboola kuzwa mubwaange mubakatoledwe a Nebukadineza mwami waku Babuloni. Bantu aaba bakabweeda ku Jelusalemu aku Juda umwi aumwi kumunzi wokwabo. 
Bakasolwedwa a Zelubabeli, Jesyuwa, Nehemiya, Azaliya, Laamiya, Nahamani, Modekayi, Bilisyani, Misipeleti, Bigivayi, Nehumu a Baana.
Balunyungu lwa Palosyi bakali zyuulu zyobilo, amwaanda amakumi aali ciloba ababili.
Lwa Syefatiya bakali myaanda yotatwe amakumi aali ciloba ababili. 
Lwa Ala bakali myaanda iili cisambomwe amakumi osanwe ababili. 
Lwa Pahatimowabu kwiindila muzyalani lya Jesyuwa a Jowabu bakali zyuulu zyobilo amyaanda iili lusele akkumi alusele. 
Lwa Elamu bakali cuulu amyaanda yobilo amakumi osanwe abane. 
Lwa Zatu bakali myaanda iili lusele amakumi one abasanu. 
Lwa Zakayi bakali myaanda iili ciloba amakumi aali cisambomwe. 
Lwa Binuyi bakali myaanda iili cisambomwe amakumi one alusele. 
Lwa Bebayi bakali myaanda iili cisambomwe amakumi obilo alusele. 
Lwa Azigadi bakali zyuulu zyobilo amyaanda yotatwe amakumi obilo ababili. 
Lwa Adonikamu bakali myaanda iili cisambomwe amakumi aali cisambomwe aciloba. 
Lwa Bigivayi bakali zyuulu zyobilo amakumi aali cisambomwe aciloba. 
Lwa Adini bakali myaanda iili cisambomwe amakumi osanwe abasanu. 
Lwa Ata kwiindila muli Hezekiya bakali makumi aali fuka alusele. 
Lwa Hasyumu bakali myaanda yotatwe amakumi obilo alusele. 
Bezayi bakali myaanda yotatwe amakumi obilo abane. 
Lwa Halifu bakali mwaanda akkumi ababili. 
Lwa Gibeyoni bakali makumi aali fuka abasanu.
Baalumi bakali kuzwa ku Betelehemu aku Netofa bakali mwaanda amakumi aali lusele alusele, 
ku Anatoti bakali mwaanda amakumi obilo alusele, 
ku Betiazimaveti bakali makumi one ababili, 
kuzwa ku Kiliyatijeyalimu, Kefila, a Beeloti bakali myaanda iili ciloba amakumi one abatatu, 
ku Lama a Geba bakali myaanda iili cisambomwe amakumi obilo aumwi, 
ku Mikimasyi bakali mwaanda amakumi obilo ababili, 
ku Beteli aku Ayi bakali mwaanda amakumi obilo abatatu, 
kuzwa kumunzi wa Nebo uumbi bakali makumi osanwe ababili, 
kuzwa kumunzi wa Elamu uumbi bakali cuulu amyaanda yobilo amakumi osanwe abane, 
kuzwa ku Halimu bakali myaanda yotatwe amakumi obilo, 
ku Jeliko bakali myaanda yotatwe amakumi one abasanu, 
ku Lodi, Hadidi a Ono bakali makumi obilo 
Balunyungu lwa Sena bakali zyuulu zyotatwe a myaanda fuka a makumi otatwe azyuulu zyotatwe amyaanda iili fuka amakumi otatwe.
Bapaizi balunyungu lwa Jedaiya kwiindila muli Jesyuwa bakali myaanda iili fuka amakumi aali ciloba abatatu, 
lwa Ima bakali cuulu amakumi osanwe ababili, 
lwa Pasyuu bakali cuulu amyaanda yobilo amakumi one aciloba, 
lwa Halimu bakali cuulu akkumi aciloba.
Balevi balunyungu lwa Jesyuwa kwiindila mumazyalani aa Kadimiyeli a Hodaviya bakali makumi aali ciloba abane.
Baimbi balunyungu lwa Asafu bakali mwaanda amakumi one alusele.
Balindizi bamilyango balunyungu lwa Syalumu, Ata, Talimoni, Akubu, Hatita a Syobayi bakali mwaanda amakumi otatwe alusele.
Babelesi bakuŋanda ya Leza bakali balunyungu lwa Ziha, Hasufa, Tabawoti, 
Kelosi, Siya, Padoni, 
Lebana, Hagaba, Syalimayi, 
Hanani, Gideli, Gaha, 
Leyaiya, Lezini, Nekoda, 
Gazamu, Uza, Paseya, 
Besayi, Meyunimu, Nefusyesimu, 
Bakibuki, Hakufa, Haahuu, 
Baziluti, Mehida, Haasya, 
Baakosi, Sisela, Tema, 
Neziya a Hatifa.
Lunyungu lwababelesi ba Solomoni bakali ba Sotayi, Sofeleti, Pelida, 
Jaala, Daakoni, Gideli, 
Syefatiya, Hatili, Pokeletihazebaimu a Amoni. 
Antoomwe babelesi bakuŋanda ya Leza abalunyungu lwababelesi ba Solomoni bakali myaanda yotatwe amakumi aali fuka ababili.
Aabo bakazwa kuminzi ya Telimela, Telihaasya, Kelebu, Adoni awa Ima, batakali kukonzya kutondezya kuti bakali Baisilayeli ncobeni, 
mbalunyungu lwa Delaiya, Tobiya a Nekoda, antoomwe bakali myaanda iili cisambomwe amakumi one ababili.
Kuzwa kubapaizi balunyungu lwa Hobaiya, Hakozi a Baazilayi wakali kwiitwa boobo akaambo kakuti wakakwata mwanaa Baazilayi Mugiliyadi, 
bakasola kulangaula mumabbuku aamikwasyi aakonzya kutondezya kuti mbapaizi ncobeni, pele tiibakaajana, aabo bakagwisigwa muciinga cabupaizi mbuli bantu batasalali. 
Nkaako mweendelezi wakabalailila kuti kabatalyi zipaizyo zyeelede bapaizi ccita kakuli mupaizi uujisi Ulimu a Tumimu.
Lino mweelwe wabantu bakapiluka kuzwa mubwaange wakali zyuulu zili makumi one azibili amyaanda yotatwe amakumi aali cisambomwe. 
Babelesi babo baalumi abakaintu bakali zyuulu zili ciloba amyaanda yotatwe amakumi otatwe aciloba. Alimwi kwakali abaimbi baalumi abakaintu bali myaanda yobilo. 
Bakaletelezya amabbiza aali myaanda iili ciloba amakumi otatwe acisambomwe, myuulu zyakali myaanda yobilo amakumi one aasanu, 
nkamela zili myaanda yone amakumi otatwe azisanu, ambongolo zili zyuulu zili cisambomwe amyaanda iili ciloba amakumi obilo.
Bamwi basololi bamikwasyi bakapa zyakugwasilizya kumulimo wakuyakulula. Mweendelezi wakapa kumulimo madilakimu aangolida aali cuulu, mitiba iili makumi osanwe amajansi aabapaizi aali myaanda yosanwe amakumi otatwe. 
Basololi bamikwasyi bamwi bakapa kumulimo ooyu mbuli mbubakali kukonzya cakuti kwakajanika madilakimu aangolida aali zyuulu zili makumi obilo amaminasi aansiliva aali zyuulu zyobilo amyaanda yobilo. 
Bantu buyo bamwi bakapa madilakimu aangolida aali zyuulu zili makumi obilo, amaminasi aansiliva aali zyuulu zyobilo amajansi aabupaizi aali makumi aali cisambomwe aciloba. 
Bapaizi, Balevi, baimbi, balindizi bamilyango ababelesi bakuŋanda ya Leza bakakkala muminzi yabo abantu bamwi. Abalo Baisilayeli bamwi bakakkala muminzi yabo.
Lino mumwezi waciloba Baisilayeli bakalikkede muminzi yabo. Mubuzuba butaanzi bwamwezi ooyu bantu boonse bakabungana mu Jelusalemu, mulubuwa lwaku mulyango wa maanzi. Nkabela bantu bakakumbila Ezula mupaizi alimwi wakaiide kabotu zyamulawo kuti abale bbuku lya Mulawo ooyo Mwami Leza ngwaakapede Baisilayeli kwiindila muli Mozesi. 
Aboobo Ezula wakaleta bbuku akulitola ooko kwakabungene bantu, kwakali bakaintu, alimwi abana aabo bakali kukonzya kumvwa zintu. 
Nkabela ooko kulubuwa kumbali aamulyango wamaanzi wakababalila Mulawo kuzwida kubucedo mane kusikila acilungu-lungu boonse bakali kuswiilila.
Ezula wakali kubala kaimvwi aciimino cazisamu aasumpukide, cakayakwa kuti cizoobelesegwe ciindi camuswaangano. Bantu bakaimvwi kululyo lwakwe mbaaba, Matitiya, Syema, Anaiya, Uliya, Hilikiya a Maaseiya. Aabo bakaimvwi kulumwensi lwakwe mbaa: Pedaiya, Misyayeli, Malikija, a Hasyumu, Hasyibadana, Zekaliya a Mesyulamu.
Lino Ezula wakaima aanonomokede kuti bantu boonse kabamulangide. Mbwaakavunwida buyo bbuku, bantu boonse bakaimikila. 
Mpoonya wakati, “Aalumbwe Mwami Leza Mupati!”
Mpoonya bantu bakaima mumasena aabo, Balevi aaba mbibakabapandulwida Mulawo wa Leza: Jesyuwa, Bani, Syelebiya, Jamini, Akubu, Syabetayi, Hodiya, Maaseiya, Kelita, Azaliya, Jozabadi, Hanani a Pelaiya. 
Bakali kupandulula Mulawo wa Leza, bakuupandulula cakuti bantu bakakonzya kuumvwa kabotu.
Lino bantu nibakamvwa zyakali kwaamba Mulawo, cakabayasa cakuti bakatalika kulila. Nehemiya mweendelezi a Ezula mupaizi wakaiide kabotu zyamulawo a Balevi bakali kubapandulwida, bakaambila bantu boonse kuti, “Sunu mbuzuba busalala ku Mwami Leza wanu. Tamweelede koomoka naa kulila pe. 
Lino amubweede kumaanda aanu mukalye pobwe. Amukaabe zilyo awaini kuli baabo batajisi zinji. Sunu mbuzuba busalala ku Mwami Leza wesu, aboobo mutausi pe. Amukabotelwe nkaambo lutangalo luzwa ku Mwami Leza alimwi nguumuyumya.”
Balevi bakali kuya bweendeenda kababatamika bantu kabati, “Amuumune, mutausi pe, nkaambo sunu mbuzuba busalala.” 
Aboobo bantu boonse bakainka aabo baakulya kabatangede akwaabila bamwi nzibakajisi, bakacita oobo nkaambo bakazimvwisisya zyakalembedwe.
Nibwakaca, bapati baziinga antoomwe abapaizi a Balevi, bakainka kuli Ezula kuyooiya njiisyo zya Mulawo. 
Bakaakujana kuti ooyo Mulawo Mwami Leza ngwaakapede kwiindila muli Mozesi, wakali kuti Baisilayeli kabakkala muzivuka mu ciindi capobwe lyamwezi waciloba. 
Nkaako bakapa malailile aaya ngubakatumina mu Jelusalemu yoonse, muminzi amutunzi bakati, “Kamuya kuzilundu mukalete mitabi yamipulanga, mioliva, misiwe, tukunka ayamisamu imwi muyake zivuka, mbubonya mbuli bulembedwe mumulawo.”
Eelyo bantu bakainka, baakuleta mitabi bayaka zivuka atala aanduli zyamaanda aabo, mumbuwa zyabo mubbuwa lyaŋanda ya Leza, mubbuwa lya kumulyango wa maanzi, akumulyango wa Efulemu. 
Bantu boonse bakaboola kuzwa mubwaange bakaliyakila zivuka akukkala mulinzizyo. Oolu ndolwakusaanguna kucita zintu eezi kuzwa nizyakacitidwe mumazuba aa Josyuwa mwanaa Nuni. Boonse bakatangala akubotelwa. 
Kuzwida mubuzuba bwakusaanguna bwapobwe mane kusikila kubuzuba bwamamanino aalyo, bakali kubala cipaanzi cimwi ca Mulawo wa Leza buzuba abuzuba. Bakalya pobwe kwamazuba aali ciloba, nkabela mubuzuba bwalusele kwakaba muswaangano wakujala pobwe, mbubonya mbuli bwaamba mulawo.
Mubuzuba bwamakumi obilo aane bwamwezi nguwenya Baisilayeli bakabungana baliimya kulya, basama masaka, balibikka vu kumitwe. 
Bakali lyaandaanyizizye kale kuzwa kuli bamasi. Bakaima mumasena aabo akulyaamba zinyonyoono zyabo abubi bwabasikale babo. 
Bakabalilwa kuzwa mubbuku lyamulawo lya Mwami Leza wabo kwamaoola otatwe, bamane kwamaoola aambi otatwe bakalyaamba zinyonyoono akukomba Mwami Leza wabo.
Kwakali ciimino ca Balevi aawo aakaimvwi Jesyuwa, Bani, Kadimiyeli, Syabaniya, Buni, Syelebiya, Bani, a Kenani. Bakakomba cakupozomoka ku Mwami Leza wabo.
Balevi aaba: Jesyuwa, Kadimiyeli, Bani, Hasyabineya, Syelebiya, Hodiya, Syebaniya, a Petahiya bakati,
Yebo olikke O Mwami Leza nduwe Mwami,
Yebo, O Mwami Leza, nduwe ookasala Abulamu,
Wakabona kuti ulasyomeka kulinduwe,
Wakabona kupenga kwabasikale besu mu Ijipiti,
Wakacita maleele azyuumo zyakupenzya Falo,
Wakaandaanya lwizi akaambo kabantu bako,
Sikati wakabasolweda amusumpuululu wakkumbi,
Kucilundu ca Sinayi wakaseluka kuzwa kujulu
Wakabaiisya kubamba buzuba bwako busalala,
Nibakafwa nzala wakabapa cinkwa cizwa kujulu,
Pele basikale besu bakalisumpula baba basicinguni,
Bakakaka kukuswiilila,
Bakabumba mutuni wamoombe bakaamba kuti,
Nikubaboobo tookabalekelezya munkanda,
Wakabapa Muuya mubotu, wakabaambila nzibakeelede kucita,
Kwamyaka iili makumi one munkanda
Wakabazundya bamasi amami mumanyika aakali muminyinza yabo.
Alimwi wakabapa bana banji mbuli nyenyezi,
Bakazunda nyika ya Kenani,
Bantu bako bakazunda minzi iikwabilidwe,
Kumane bantu bako bakakuzangila akutakuswiilila,
Nkaako wakalekela basinkondonyina kuti babazunde akubalela,
Nibakaliiba bakabisya alimwi,
Wakabacenjezya kuti kabaswiilila njiisyo zyako,
Mwaka amwaka wakali kubeetelela, wakali kubacenjezya
Nikubaboobo nkaambo kalweengelelo lwako lupati
Yebo Leza, Leza wesu, uli mupati kapati!
Walulamika kutusubula,
Basikale besu, bami besu, basololi besu,
Ciindi nibakali kulilela beni,
Lino twaba bazike munyika njookatupa,
Bulotwe bwanyika eeyi buya kubami
Lino akaambo kazeezi twakabamba cizuminano cisinizizye mukulemba, basololi besu, Balevi, alimwi abapaizi bacisimba cizuminano eeci.
Wakasaanguna kulemba ngu Nehemiya mweendelezi mwanaa Hakaliya. Kumane ngu Zedekiya kuzwa waawo kwakalemba bapaizi aaba: 
Selaiya, Azaliya, Jelemiya, 
Pasyihu, Amaliya, Malikija, 
Hatusyi, Syebaniya, Maluki, 
Halimu, Melemoti, Obadiya, 
Daniyele, Ginetoni, Baluki, 
Mesyulamu, Abija, Mijamini, 
Maaziya, Biligayi, a Syemaiya.
Balevi bakalemba mbaa: Jesyuwa mwana wa Azaniya, Binuyi, mwanaa Henadadi, Kadimiyeli, 
abeenzinyina aaba: Syebaniya, Hodiya, Kelita, Pelaiya, Hanani, 
Mika, Lehobu, Hasyabiya, 
Zaku, Syelebiya, Syebaniya, 
Hodiya, Bani, a Beninu.
Basololi babantu bakalemba mbaa: Palosyi, Pahatimowabu, Elamu, Zatu, Bani, 
Buni, Azigali, Bebayi, 
Adonija, Bigivayi, Adini, 
Ata, Hezekiya, Azuu, 
Hodiya, Hasyumu, Bezaiyi, 
Halifu, Anatoti, Nebayi, 
Magipiyasyi, Mesyulamu, Hezii, 
Mesyezabeli, Zadoki, Jaduwa, 
Pelatiya, Hanani, Anaiya, 
Hosyeya, Hananiya, Hasyubu, 
Halohesyi, Pila, Syobeki, 
Lehumu, Hasyabina, Maaseiya, 
Ahiya, Hanani, Anani, 
Maluki, Halimu, a Baana.
Swebo to Baisilayeli, bapaizi, Balevi, balindizi bakuŋanda ya Leza, baimbi bakuŋanda ya Leza, babelesi bakuŋanda ya Leza alimwi abaabo boonse, mukutobela mulawo, bakalizandula kuli bamasi bakkala munyika yesu, swebo antoomwe abakaintu besu alimwi abana besu bakonzya kumvwisya zintu, 
twazuminana abakwesu abasololi besu, alimwi twasyomezya cakukonka kuti tulatobela milawo eeyo Leza njaakapa Mozesi mubelesi wakwe. Tulatobela akucita zyoonse zyaamba Mulawo wa Mwami Leza wesu. Tuyoobamba milawo amalailile aakwe oonse. Naa tutakaciti oobo tukasinganyizigwe.
Twasyomezya kuti tatunookwatani abamasi bakkala munyika yesu.
Naa bamasi baleta maila niciba cimwi cakuuzya mu buzuba bwakulyookezya bwa Sabata nibuba bumwi bulibedelede tatukauli.
Mumwaka amwaka tunoopa, umwi aumwi wesu, kapaanzi komwe katatu kasyekeli kakuyoobelesya kuŋanda ya Leza.
Tuyoopa zyakubelesya eezi mukukomba kuŋanda ya Leza, cinkwa cisalala, maila aapegwa buzuba abuzuba, banyama batentwa acipaililo buzuba abuzuba, zituuzyo zisalala zyamasabata, zyamapobwe zya mwezi mupya, zyamapobwe aamwi, zyamulumbo zisalala zimwi, zituuzyo zyakukombelezezya zinyonyoono zya Baisilayeli, azimwi zyoonse ziyandika kuŋanda ya Leza.
Swebo, bantu, bapaizi, a Balevi tonoouma cisolo mwaka amwaka cakutubonya kuti nciinga cili ciyooleta nkuni zyakutentezya zipaizyo zipegwa kuŋanda ya Leza kweendelana abwaamba mulawo.
Mwaka amwaka tunootola kuŋanda ya Leza zituuzyo zyamaila mataanzi ngotutebula, alimwi amicelo yesu iisaanguna kubizwa.
Umwi aumwi wesu uyootola mwanaakwe mulombe wakusaanguna kubapaizi aabo babeleka kuŋanda ya Leza, ooko, mbubonya mbuli bwaamba mulawo tuyoobapa kuli Leza. Alimwi tuyoopa moombe wakusomona uuzyalwa kuŋombe zyesu. Tuyoopa akabelele kakusomona kumbelele naa mpongo zyesu.
Tuyoopa kubapaizi mulwi wakakandwa wabusu bwamaila aakasaanguna kutebulwa, alimwi azituuzyo zimwi zyawaini, zyamafuta aaoliva, alimwi amisyobo iindene-indene yamicelo.
Lino bapaizi balunyungu lwa Aloni mbabanooli aa Balevi ciindi libwezwa kwakkumi. Balevi aabo baleelede kutola kwakkumi kwazeezi kuziyobwedo zili muŋanda ya Leza. 
Lino Baisilayeli a Balevi baleelede kutola maila, waini, amafuta aaoliva aapegwa kuziyobwedo ooko kubikkwa zibelesyo zyakuŋanda ya Leza. Kwalo ooko nkokuli maanda aabapaizi bali aabulizi, balindizi bakuŋanda ya Leza abaimbi bakuŋanda ya Leza. Tatukooyooisiya buyo ŋanda ya Leza.
Basololi babantu bakkala mu Jelusalemu, a bantu buyo bakauma cisolo kuti basale mukwasyi omwe kuzwa mumikwasyi iili kkumi kuti ukakkale mumunzi uusalala wa Jelusalemu, kakuli eeyo iili fuka yakeelede kuti ikakkale muminzi yawo. 
Bantu bakalumbaizya baabo bakaliyandila kuyookkala mu Jelusalemu. 
Baisilayeli, bapaizi, Balevi, babelesi bakuŋanda ya Leza abalunyungu lwababelesi ba Solomoni bakakkala muminzi yacisi ca Juda. Umwi aumwi wakakkala mumunzi ooyo wakali wa caabilo cakwe.
Kuzwa kumusyobo wa Juda kwakali ba Ataya mwana wa Uziya, mwanaa Zekaliya mwana wa Amaliya, mwanaa Syefatiya, mwanaa Mahalaleli, walunyungu lwa Pelezi, mwanaa Juda, 
a Maaseiya mwanaa Baluki, mwanaa Kolihoze. Bamwi basikale bakwe bakali ba Hazaiya, Adaiya, Joiyalibu, Zekaliya walunyungu lwa Syela mwanaa Juda. 
Balunyungu lwa Pelezi bakali kukkala mu Jelusalemu bakali myaanda yone amakumi aali cisambomwe alusele baalumi basicamba.
Kuzwa kumusyobo wa Benjamini kwakali Salu, mwanaa Mesyulamu, mwanaa Jowedi. Bamwi basikale bakwe bakali ba Pedaiya, Kolaiya, Maaseiya, Itiyeli, Jesyaiya, 
abasazinyina ba Gabayi a Salayi. Antoomwe Babenjamini bakali kukkala mu Jelusalemu bakali myaanda iili fuka amakumi obilo alusele. 
Joweli mwanaa Zikili nguwakali musololi wabo, kumane kwaza Juda mwanaa Hasenuwa.
Kuzwa kubapaizi kwakali Jedaiya mwanaa Joiyalibu, Jakini, 
Selaiya mwanaa Hilikiya, mwanaa Mesyulamu. Bamwi basikale babo bakali ba Zadoki, Melaiyoti a Ahitubi wakali mupaizi mupati. 
Baciinga eeci bakali kubelekela kuŋanda ya Leza antoomwe bakali myaanda iili lusele amakumi obilo ababili.
Antoomwe baciinga eeci bakali basololi bamikwasyi, bakali myaanda yobilo amakumi one ababili.
Muciinga eeci kwakali basilumamba bacibwene, bali myaanda amakumi obilo alusele. Musololi wabo wakali Zabudiyeli umwi wamukwasyi uulaampuwo.
Kuzwa ku Balevi kwakali Syemaiya mwanaa Hasyubu, mwana wa Azilikamu. Bamwi basikale bakwe bakali ba Hasyabiya a Buni.
Syabetayi a Jozabadi bapati ba Balevi mbabakali kulanga mulimo waanze lyaŋanda ya Leza.
Mataniya mwanaa Mika, mwanaa Zabudi, walunyungu lwa Asafu, nguwakali kwiimbya baimbi bakuŋanda ya Leza mukukomba akulumba kwabo.
Balevi bakali mumunzi uusalala wa Jelusalemu bakali myaanda yobilo amakumi aali lusele abane.
Balindizi bakuŋanda ya Leza bakali ba Akubu, Talimoni, anzubo zyabo. Antoomwe bakali mwaanda amakumi aali ciloba ababili.
Baisilayeli bamwi antoomwe abapaizi a Balevi bakakkede muminzi yacisi ca Juda, umwi aumwi wakakkede mumunzi oomo mwakali caabilo cakwe.
Babelesi bakuŋanda ya Leza bakali kukkala kukalundu ka Ofeli, bakali bapati babo mbaa Ziha a Gisyipa.
Wakali mupati wa Balevi mu Jelusalemu ngu Uzi mwanaa Bani, mwanaa Hasyabiya. Bamwi basikale bakwe bakali ba Mataniya, a Mika. Uzi wakali umwi walunyungu lwa Asafu aabo bakali baimbi kuŋanda ya Leza. 
Mwami wakapede malailile aakali kwaamba zya baimbi mbubakeelede kwiimba buzuba abuzuba.
Petahiya mwanaa Mesyezabeli walunyungu lwa Zela wamusyobo wa Juda nguwakali kwiiminina mwami mumakani oonse aajatikizya bantu ba Isilayeli.
Bantu banji bakali kukkala muminzi eeyo yakali aafwifwi amyuunda yabo. Aabo bakali bamusyobo wa Juda bakali kukkala mu Kiliyatiaba, Diboni a Jekabuzeeli, atunzi twayo. 
Alimwi bakali kukkala amuminzi ya Jesyuwa, Molada, Betipeleti, 
Hazasyuwali, Biiyasyeba atunzi twayo. 
Bakali kukkala amu Zikilagi, Mekona atunzi twayo, 
Ehilimoni, Zola, Jaamuti, 
Zanowa, Adulamu, atunzi twayo. Bakali kukkala mu Lakisyi mumunzi amyuunda amu Azeka atunzi twayo. Nkokwaamba kuti bantu ba Juda bakakkede mucisi citalikila ku Biiyasyeba kuyoosika kukkuti lya Hinomu. 
Babenjamini bakali ku Geba bakali kukkala mu Mikimasyi, Aija, Beteli, atunzi twayo. 
Anatoti, Nobu, Ananiya, 
Hazoo, Lama, Gitaimu, 
Hadidi, Zeboimu, Nebalati, 
Lodi, Ono, amukkuti lyababezi. 
Nkamu zya Balevi zimwi zyamu Juda zyakakkede mucisi ca Benjamini.
Ngaaya mazina aabapaizi a Balevi aabo bakapiluka a Zelubabeli mwanaa Syeyalitiyeli a Jesyuwa kuzwa mubwaange. Kwakali: Selaiya, Jelemiya, Ezula, 
Amaliya, Maluki, Hatusyi, 
Syekaniya, Lehumu, Melemoti, 
Ido, Ginetoyi, Abija, 
Mijamini, Maadiya, Biliga, 
Syemaiya, Joiyalibu, Jedaiya, 
Salu, Amoki, Hilikiya, a Jedaiya. Baalumi aaba mbibakali basololi babapaizinyina mumazuba aa Jesyuwa.
Balevi bakali ba: Jesyuwa, Binuyi, Kadimiyeli, Syelebiya, Juda, a Mataniya. Balo mbibakali kweendelezya zyanyimbo zyakulumba Leza. 
Bakibukiya a Uno antoomwe a Balevinyina bakali kuvwiilana ciindi cakwiimba.
Jesyuwa nguwakazyala Joiyakimu, Joiyakimu nguwakazyala Eliyasyibu, Eliyasyibu nguwakazyala Joiyada, 
Joiyada nguwakazyala Jonatani, Jonatani nguwakazyala Jaduwa.
Lino ciindi Joiyakimu naakali mupaizi mupati, aaba mbibakali bapati baziinga zyabupaizi. Muciinga ca Selaiya ngu Melaiya, ca Jelemiya ngu Hananiya, 
ca Ezula ngu Mesyulamu, ca Amaliya ngu Jehohanani, 
ca Maluki ngu Jonatani, ca Syebaniya ngu Josefa, 
ca Halimu ngu Adina, ca Melemoti, aca Helikayi ngu Mesyulamu, 
ca Ido, ngu Zekaliya, ca Ginetoni, 
ca Abija ngu Zikili, ca Miniyamini aca Maadiya ngu Pilitayi, 
ca Biliga ngu Syamuwa, ca Syemaiya ngu Jehonatani, 
ca Joiyalibu ngu Matenayi, ca Jedaiya ngu Uzi, 
ca Salu ngu Kalayi, ca Amoki ngu Eba, 
ca Hilikiya ngu Hasyabiya, ca Jedaiya ngu Nataneli.
Bapati bamikwasyi ya Balevi aabo bakalembedwe mazina muziinga zyabo mbaaba: Eliyasyibu, Joiyada Johanani a Jaduwa. Mundandanda ooyu wakamanizigwa kulembwa ciindi Daliyasi naakali muleli mupati wa Pesiya.
Bapati bamikwasyi ya Balevi kuzoosika kuciindi ca Jehonani mwanaa Eliyasyibu aakali kulembwa mumabbuku aamakani aabulelo bwakaindi.
Basololi ba Balevi aaba Hasyabiya, Syelebiya, Jesyuwa mwanaa Kadimiyeli, mbabakali kugwasyanya abeenzinyina muli zyakulumba akutembaula Mwami Leza kabavwiilana mbubonya mbuli bwakalailila Devedi muntu wa Leza.
Balindizi bakali kulanga twaanda twaziyobwedo kumilyango mbaaba: Mataniya, Bakibukiya, Obadiya, Mesyulamu, Talimoni a Akubu.
Bantu aaba bakali kubeleka muciindi ca Joiyakimu mwanaa Jesyuwa mwanaa Jozadaki, amumazuba aa Nehemiya mweendelezi aa Ezula, mupaizi uuyiide.
Ciindi bwaanda bwamunzi wa Jelusalemu nibwakapegwa ku Mwami Leza, Balevi bakayandaulwa kufumbwa ooko nkubakabede akuletwa ku Jelusalemu kuti bazoosekelele cakutangala anyimbo zyakulumbaizya ansakalala, tuntimbwa atulumbu ciindi lyakapegwa bwaanda. 
Baimbi abalo bakabunganyizigwa kuzwa mucisi cakazingulukide Jelusalemu akuminzi ya Netofati. 
Kwakaboola abakali kuzwida ku Betigiligali, Geba aku Azimaveti. Baimbi bakayakide minzi munsi a Jelusalemu. 
Ciindi bapaizi a Balevi nibakalisalazya, bakasalazya bantu, milyango abwaanda.
Ndakababunganya basololi ba Bajuda atala aabwaanda akubacita kuti balange nkamu mpati zyobilo zyakali kuzinguluka munzi, kaziya bulumbaizya Leza.
Hosyaiya acisela cimwi cabasololi ba Bajuda cakabatobela 
Babajuda cakatobela cakali aabantu aaba: Azaliya, Ezula, Mesyulamu, 
Juda, Benjamini, Syemaiya, a Jelemiya. 
Kwakali abamwi bapaizi basimyeembo alimwi a Zekaliya mwanaa Jonatani, mwanaa Syemaiya. Bamwi basikale bakwe bakali ba: Mataniya, Mikaiya, Zaku waciinga ca Asafu, 
ooyu wakali kutobela abamwi baciinga cakwe ba: Syemaiya, Azaleli, Milalayi, Gilalayi, Maayi, Netaneli, Juda, a Hanani. Boonse bakayumwide zingwali-ngwali zili mbuli zyakali kwiimbya Devedi muntu wa Leza. Ezula wakaiide nguwakali kusolweda mulongo ooyu. 
Nibakasika kumulyango wa kasensa, bakatanta azitantilo zyakali kuya mumunzi wa Devedi, kwiinda ŋanda yabwami ya Devedi mbaabo bapilukila kubwaanda kumulyango wa maanzi, mane kuyoosika kujwe lyamunzi.
Nkamu imwi ayalo yakeenda atala aabwaanda kulumwensi eelyo ndakabatobela acisela cimwi cabantu. Twakeenda kuyooinda kuŋanda ndamfu yamaoveni ndiswe twaakusika kubwaanda bukwakwabukide. 
Tuzwe waawo twakaakwiinda ku mulyango wa Efulemu, wa Jesyana, wanswi, ndiswe kuŋanda ndamfu ya Hananeli, ndiswe baabo kumulyango wa mbelele. Twakaakugolela munsi aamulyango waŋanda ya Leza.
Aboobo nkamu zyoonse eezi zyobilo, zyakali kulumbaizya Leza, zyakaswaangana kubusena buyakidwe ŋanda ya Leza. Kunze abaabo balupati-pati bakali aandime, 
kwakali abapaizi bakali kusiba myeembo ba: Eliyakimu, Maaseiya, Mijamini, Mikaiya, Eliyoyenayi, Zekaliya, Hananiya, 
alimwi a Maaseiya, Syemaiya, Eliyazaa, Uzi, Jehohanani, Malikija, Elamu alimwi a Eza. Wakali kusolweda baimbi ngu Jezilahiya. 
Mubuzuba oobo bakapa zipaizyo zinji kabakondedwe kapati nkaambo Leza wakabatangazya. Bamakaintu abana abalo bakali kusekelela. Kuyobeka kwabo kwakali kumvwigwa kulaale.
Ciindi eeci kwakasalwa baalumi bakulanga maanda aaziyobwedo oomo mwakali kubikkwa zyaŋanda ya Leza, kwakkumi, maila aakusaanguna, amicelo iisaanguna kubizwa mumwaka. Aaba baalumi mbabakali kuzileta kuzwa kumyuunda yaminzi yoonse kuti cibe caabilo cabapaizi a Balevi mbuli bwaamba mulawo. Bantu bamu Juda bakali boteledwe akaambo kamilimo yabapaizi a Balevi. 
Nkaambo bakali kucita ciyanza cakusalazya azimwi eezyo Leza nzyaakalailila. Abalo baimbi abalindizi bakuŋanda ya Leza bakali kucita mbubonya mbuli bwakalailila Devedi a Solomoni mwanaakwe. 
Kuzwa kuciindi ca mwami Devedi aca mwiimbi Asafu, basikwiimba bakali kusolweda munyimbo zyakulumbaizya, akutembaula Leza. 
Muciindi ca Zelubabeli alimwi aca Nehemiya boonse Baisilayeli bakali kupa zipego zyabuzuba abuzuba mukugwasya baimbi abalindizi bakuŋanda ya Leza. Bantu bakali kupa zyaabilo zyeelede Balevi, abalo bakapa kubapaizi zyeelede bapaizi.
Mubuzuba bwakabalwa bbuku lya Mozesi cakupozomoka bantu kabamvwide, bakasika aalembedwe kuti, Baamoni a Bamowabu tabeelede kuba antoomwe ambungano yabantu ba Leza. 
Cakali boobo nkaambo Baamoni a Bamowabu tiibakapa Baisilayeli cakulya naaba maanzi. Pele bakabbadela Balaamu kuti abasinganye. Pele Leza wesu wakacita kuti kusinganya ooku kutubede cileleko. 
Bantu nibakabalilwa mulawo ooyu bakalyaandaanya abamasi boonse.
Kazitana eezi, Eliyasyibu mupaizi wakabikkidwe kukulanga twaanda twaziyobwedo kuŋanda ya Leza. Wakali kumvwana kapati a Tobiya. 
Wakazumizya Tobiya kuti akkale muŋanda eeyo yakeelede kuyobwedwa zituuzyo zyamaila, tununkilizyo, zibelesyo zyamuŋanda ya Leza, zituuzyo zyabapaizi, kwakkumi kwamaila, waini amafuta aaoliva aakali kupegwa ku Balevi, baimbi abalindizi baku ŋanda ya Leza. 
Ciindi eeco mebo nsiindakali mu Jelusalemu, mukuti mumwaka wamakumi otatwe aibili wakulela kwa Aatakisesi mu Babuloni ndakaliinkide kuyookanana amuleli ooyu. Nikwakaba kaindi ndakamukumbila kuti 
mpilukile ku Jelusalemu. Nindakasika ndakazooziba zyacibi Eliyasyibu ncaakacita naakapa Tobiya ŋanda mubbuwa lyaŋanda ya Leza. 
Ndakacimwa kapati cakuti ndakasowa tuntu twa Tobiya anze. 
Ndakalailila kuti maanda asalazigwe, nindakamana ndakapilusya zibelesyo zyamuŋanda ya Leza mulingawo kubikkilizya azituuzyo zyamaila atununkilizyo.
Alimwi ndakajana kuti baimbi bamuŋanda ya Leza a Balevi bamwi bakazwa mu Jelusalemu akupilukila kumyuunda yabo, nkaambo bantu tiibakali kubapa cakulya ceelede. 
Nkaako ndakatapatila balupati-pati akubabuzya kuti, “Nkaambo nzi ŋanda ya Leza nciyalekelezegwa boobu?” Nindakamana ndakapilusya Balevi abaimbi kuŋanda ya Leza kuti bazoobeleke. 
Bajuda boonse bakaleta kwakkumi kwamaila, waini amafuta kuziyobwedo. 
Ndakabikka Syelemiya mupaizi, Zadoki mulembi alimwi a Mulevi umwi Pedaiya kuti babe mbabalanga ziyobwedo. Kumane ndakabikka Hanani mwanaa Zaku mwanaa Mataniya, kuti kabagwasya nkaambo bakali bantu basyomeka kapati. Mbabakali kwaapaula zintu kubabelesinyina.
Akaka O Leza wangu, kondiyeeya akaambo kaceeci alimwi utazimaanyi zeezyo nzindakacitila ŋanda ya Leza wangu akukomba.
Mumazuba aayo ndakabona kuti Bajuda bakali kusambalana zikandilo zyawaini mubuzuba bwakulyookezya bwa Sabata. Bamwi bakali kubikka maila, waini nsaansa, ankuyu, azimwi ambongolo zyabo kabaleta ku Jelusalemu. Ndakabacenjezya kuti tabeelede kusambalana mubuzuba oobu pe. 
Bantu bazwa ku Taya bakali kuleta nswi azimwi zintu kuzoosambala ku Jelusalemu kubantu bacisi ca Juda mu Sabata. 
Ndakatapatila basololi ba Bajuda akubaambila kuti, “Amulange cibi ncomucita! Mwacita kuti Sabata itasalali. 
Tee mbombubo mbubakacitile abasikale banu, cakapa kuti Leza atuletele penzi swebo amunzi wesu ooyu? Lino alimwi mwatalika kubusya bukali bwa Leza ku Baisilayeli mukutasalazya Sabata.”
Ciindi zimvule zyakumangolezya nizyakasika kumilyango ya Jelusalemu kabutanasika buzuba bwa Sabata, ndakalailila kuti zitendele zijalwe kusikila Sabata imane. Ndakabikka bamwi babantu bangu kuyoolindila kuti kutabi mukuli uunjizigwa mubuzuba bwa Sabata. 
Kwaciindi comwe naa zyobilo basambazi bazintu ziindene-indene bakali kulala kunze aa Jelusalemu. 
Pele ndakabacenjezya kuti, “Nkaambo nzi ncomulala munsi aabwaanda. Naa mukacite oobo alimwi njoomwaanga.” Kuzwa buzuba oobo taakwe nibakaboola limbi mu Sabata. 
Ndakalailila Balevi kuti balisalazye akuyoolindila kumilyango kuti basalazye buzuba bwa Sabata.
Alimwi ndakabona Bajuda bakakwete bakaintu baku Asyidodi, Amoni a Mowabu. 
Cisela cabana babo cakali kwaamba musyobo waku Asyidodi nuuba musyobo wabantu bamwi, tiibakazi kwaamba Cijuda. 
Ndakabatapatila akubasinganya. Bamwi baalumi ndakabauma ndabajwa masusu. Ndakacita kuti bakonke muzina lya Leza akuti, Tabweelede kukwatanya bana babo nikuba kukwatana lwabo beni. 
Sena tamuzi kuti makwata-kwata aamusyobo ooyu aakapa kuti Solomoni mwami wa Isilayeli abisye? Mumisyobo minji-minji kwakanyina mwami mbuli nguwe. Wakali kuyandwa a Leza wakwe, walo wakamucita kuti abe mwami wa Baisilayeli boonse. Pele nikuba boobo wakabisya akaambo kabakaintu bamasi.
“Sena alimwi tuteelele kuti anywebo mucicita bubi oobu akuti tamusyomeki kuli Leza wesu mukukwata bamasi?”
Umwi wabana ba Joiyada mwana wa Elisyibu mupaizi wakakwete mwanaa Sanibalati waku Holoni, ndakamutanda Mujelusalemu.
O Mwami Leza wangu, bayeeye nkaambo basofwaazya bupaizi, cizuminano cabupaizi, abu Levi.
Mbombuboobu mbwindakasalazya bantu mukugwisya zyoonse zyabamasi. Ndakalailila bapaizi a Balevi kuti omwe-omwe azibe zyabulizi bwakwe. 
Alimwi ndakalailila kuti nkuni amicelo iisaanguna kubizwa ziletwe muciindi cazyo. Kondiyeeya O Leza wangu kondicitila zibotu.
