Mazu amwana kaHakaliya Nehemiya.
manakwami wumu Hanani, wenjili nawamayala amakwawu amuYuda. Hinukuyihula nsaŋu jawaYudeya apulukili, ásheluhu kudi awa ayili muwuduŋu, ninsaŋu jaYerusalema.
Hiyakuŋila nawu, Awa ayili muwuduŋu ánashaluhu, ádi muna mwiluŋa, adi nakumona ihuŋu nankashi nikusawuka; nimpwembu yaYerusalema yahumuka dehi, niyenzelu yayu yasukuma dehi nakesi.
Chinatiyili mazu owu hinukushakama nakudila nakudishishimona mafuku amu. Hinukushakama nanzala nakulombela kumesu aNzambi wewulu,
nami, Eyi Yehova Nzambi wewulu, Nzambi muneni wákutiya woma nankashi, wáhembaŋa chitiyaŋenu naluwi nanawa amukeŋa ahembaŋa kuleja kwindi, nakulembeleli.
 Itu deyi ditiyilili, mesu eyi atoni, kulonda wutiyilili kulombela kwamami kambuŋeyi kunukulombela kumesu eyi katataka nimwaana niwufuku, kwakulombela ambuŋeyi anyana kaIsarela, kwakwiteja mwanaputoluwu anyana kaIsarela. Mutunaputoli, mwalala ninami nimutaŋa wawankakulula jami tunaputoli dehi.
Tunakwili dehi chatama nankashi, hitunahembi hela kuleja, hela yidika, hela wuhaku wamulejeli kambuŋeyi Mosuku.
Nakulembeleli, anukaku izu diwalejeli kambuŋeyi Mosi, diwelili neyi, Neyi mwakamotoka nshimbi, ami nakayimwaŋila mwahita nyunza yawantu.
Ilaŋa neyi mwakafunta kudami, nakuhemba kuleja kwami nakwilamu, hela akwenu anakinjikuwu adi kwakweni kunsa yewulu nakayifumishaku, nakayipompesha nakuyileta cheŋi kumukala wunatondi kushakamishaku ijina dami.
Awa hiyambuŋeyi hiyantu eyi iwakuulili naŋovu yeyi yeneni, nachikasa cheyi chaŋovu.
Eyi mwanta, nakulembeleli, itu deyi ditiyilili kulombela kwamami kambuŋeyi, nikulombela kwawambuŋeyi atiyaŋa kuwaha kwakama ijina deyi. Aŋiteji mwani, ami kambuŋeyi, lelu niyi chachiwahi, nimonuhu wushona kudi iwu iyala. Muloŋa ami nadiŋi mukwakumwinka mwanta lupasa.
Mukakweji kaKulundu (Nisani), mumwaka wamakumi ayedi (20) wamwanta Aratasheshe, chikwadiŋi vinyu kumesu indi, ami hinukunona vinyu, hinukumwinka mwanta. Henohu kanda nidihombaŋahu dehi kumesu amwantaku.
Mwanta hakuŋila nindi, Wunadihombelidi, eyi muntu wakadi kukata? Hichikela chakumuchima hohu. Ami hinukutiya woma nankashi.
Hinukumwila mwanta nami, Mwanta ahandaŋa hayanyaka. Indi ami nukulekeladi kudihomba? Kumukala, kumajamu awankakulula jami kwabunda dehi, niyenzelu yampwembu yasukuma dehi nakesi.
Mwanta hakuŋila nindi, Wunakeŋi kulombadi? Dichi hinukulombela kudi Nzambi wewulu.
Hinukumwila mwanta nami, Neyi mwanta natiyi kuwaha, neyi ami kambuŋeyi nawani wuselewa kumesu eyi, kantemeshi niyi kuYuda, kumukala wamajamu awankakulula jami, nakawutuŋululi cheŋi.
Mwanta hakuhosha nanami, iku mwádi nashakami hamu nayena nawa, nindi, Njila yeyi yamafuku aŋahi? Wakafunta mwaakanyi? Mwanta watiyili kuwaha kuntemesha. Ninami hinukumuchindila mafuku.
Hinukumwila mwanta nawa nami, Neyi mwanta natiyi kuwaha, wakanyinki nyikanda yakuleja anguvulu adi mwishinadi dakaloŋa, kulonda akaŋiteji kuhita nakashiki kuYuda.
Akanyinki nimukanda wakuleja Asafwi mukwakuhemba isaŋa damwanta, akanyinki nyitondu yakusoŋa nyalachi yayipamba yakuyisu yakwitala dakuhata yakundama kwitala, niyakumpwembu yamukala, niyetala dinakeŋila ami. Mwanta hakunyinka mwomwaya chikasa chaNzambi yami chadiŋi hadami.
Hinukushika kudi anguvulu adiŋi mwishinadi dakaloŋa, hinukuyinka nyikanda yamwanta. Mwanta watemesheli hamu nanami akulumpi anjita nawakwatuwalu.
Cheliluwu aSambalati wakuHoroni, nakaAmoni Tobiya nduŋu, anachitiyi, hiyakutiya kutama nankashi nanochu chikunenzi muntu wukukeŋa nindi anyana kaIsarela amoni kuwaha.
Dichi nashikili kuYerusalema, hinukushakama kwenoku mafuku asatu.
Hinukunyamuka nawufuku ninami niantu antesha hamu nanami. Kuleja muntu chuma chashiliyi Nzambi yami kumuchima wami chakukoŋela Yerusalema nehi. Hinadiŋi nawanyamaku chiŋa yowu kanyama nakandamini.
Nedikilili kuChisu chaChinekineki nawufuku, hinukuya kwIshima daNyumbuku, nikuChisu chaTuji, hinukutala mpwembu jaYerusalema jahumokeli, niyenzelu yaju yasukumini nakesi.
Hinukupandakana hinukuya kuChisu chaKaseloki nikwIjiya daMwanta; ilaŋa hikwadiŋi kuwuhitilu wakanyama nakandaminuku.
Hinukuhitila kukakaloŋa nawufuku, hinukutala chachiwahi mpwembu; hinukubalumuka cheŋi nakwiŋilila kuChisu chaChinekineki, hinukufunta.
Anyuuli hiyelukili hela kunayili hela chineliluku. Henohu nichidi kanda niyileji aYudeya, hela atupristu, hela atulamba, hela anyuuli, hela amakwawu adiŋi nakukoŋa mudimuku.
Dichi hinukuyila nami, Enu munamoni kutama kunatuwani, nichimunabundi muYerusalema, nichiyinasukumi yenzelu yampwembu nakesi. Inzenu tutuŋenu mpwembu yaYerusalema, indi tusawukaŋa tuhu?
Hinukuyileja chikasa chaNzambi yami chanwahilili, nimazu amwanta ahosheliyi nanami nawa. Nawu, Tunyamukenu, tutuŋenu. Hiyakukolesha makasawu kumudimu owu wawuwahi.
Chachitiyiluwu aSambalati wakuHoroni. nakaAmoni Tobiya nduŋu, nakaArabiya Geshemi, hiyakutuseha nankashi nikutudiwula, nawu, Chumichi chimudi nakwila hichumanyi? Keŋa mudikaŋi namwanta tahindi?
Hinukuyakula, hinukuyila nami, Nzambi wewulu diyi wukutuwahishila mudimu. Dichi etu ambuŋindi tukunyamuka, tukutuŋaŋa kwetu; enu himukweti hela iseka, hela chiyuulu, hela hakwanukila muYerusalemaku.
Kapristu muneni Eliyashibi hakunyamuka nawanakwindi atupristu, hiyakutuŋa Chisu chaNyikoku. Hiyakuchijilika, hiyakushaku niyenzelu yachu. Achijilikili ndo-o nikuKaposhi kaHameya, kushika nikuKaposhi kaHananeli.
Kumbavu yindi kwatuŋili amayala akuYeriku. Kumbavu yawu kwatuŋili mwana kaImiri Zakuri.
Chisu chaNshi achituŋili kudi anyana kaHasenaya. Aalili nyalachi yachu ashiluku yenzelu yachu, nitupatishu twachu ninyikomenu yachu.
Kumbavu yawu kwatuŋulwili Meremoti mwana kaUriya, Uriya mwana kaHakozi. Kumbavu yawu kwatuŋulwili Meshulami mwana kaBerekiya, Berekiya mwana kaMeshezabeli. Kumbavu yawu kwatuŋulwili mwana kaBayana Zadoki.
Kumbavu yawu kwatuŋulwili akwaTekowa. Ilaŋa tulamba twawu hiyakwatili makasawu kumudimu waMwanta wawuku.
Chisu chaChikulu achituŋulwili kudi mwana kaPaseya Yoyada, namwana kaBesodeya Meshulami. Aalili nyalachi yachu, ashiluku yenzelu yachu, nitupatishu twachu, ninyikomenu yachu.
Kumbavu yawu kwatuŋulwili Melatiya wakuGibeyoni, naYadoni wakuMeronoti, nawamayala akuGibeyoni nakuMizipa, adiŋi akwetanda dawanta danguvulu wakwishinadi dakaloŋa.
Kumbavu yindi kwatuŋulwili mwana kaHarahaya Uziyeli achiji awuru. Kumbavu yindi kwatuŋulwili Hananiya wakudi akwakwila yihemba yamavumba amawahi, diwu ahatishili Yerusalema ndo-o nikuMpwembu Yeneni.
Kumbavu yawu kwatuŋulwili mwana kaHuri Refwaya, nyuuli yachibalu chaYerusalema.
Kumbavu yindi kwatuŋulwili mwana kaHarumafu Yedaya, kwokwatalaŋana netala dindi. Kumbavu yindi kwatuŋulwili mwana kaHashabineya Hatushi.
AMalikiya mwana kaHarimi, naHashubi mwana kaPahati Mowabi, atuŋulwili chibalu chikwawu, niKaposhi kaNteŋi.
Kumbavu yindi kwatuŋulwili mwana kaHaluheshi Shalumi, nyuuli yachibalu chaYerusalema, hamu nawanyanindi awambanda.
Chisu chaChinekineki achituŋulwili kudi Hanuni naweniZanowa, diwu achituŋili, ashiluku yenzelu yachu, nitupatishu twachu, ninyikomenu yachu, atuŋili nichibalu champwembu chashika mujimita 450, ndo-o nikuChisu chaTuji.
Chisu chaTuji achituŋulwili kudi mwana kaRekabi Malikiya, nyuuli yampata yakuBetihakaremi, diyi wachituŋili, washiluku yenzelu yachu, nitupatishu twachu, ninyikomenu yachu.
Chisu chaKaseloki achituŋulwili kudi mwana kaKolihoze Shaluni, nyuuli yampata yakuMizipa; diyi wachituŋili, wachibutili, washiluku yenzelu yachu, nitupatishu twachu, ninyikomenu yachu, watuŋili nimpwembu yakwIjiya daSilowami kwItempa daMwanta, kushika nikunkandaminu jakunkumukilaŋawu hafumaŋawu muMukala waDavidi.
Munyima yindi mwatuŋulwili mwana kaAzibuki Nehemiya, nyuuli yachibalu champata yakuBetizuri, kushika nikwiluŋa datalaŋana namajamu aDavidi, nikwijiya deliluwu, nikwItala dawaYilobu.
Munyima yindi mwatuŋulwili aLevi, mwana kaBani Rehumi. Kumbavu yindi kwatuŋulwili Hashabiya nyuuli yachibalu champata yakuKeyila, nichampata yindi yomweni.
Munyima yindi mwatuŋulwili anakwawu, mwana kaHenadadi Bavayi, nyuuli yachibalu champata yakuKeyila.
Kumbavu yindi kwatuŋulwili mwana kaYeshuwa Ezeri, nyuuli yaMizipa, chibalu chikwawu chatalaŋana nakuwukandaminu wakuwuswekelu wayitwa kwabalumukila mpwembu.
Munyima yindi mwana kaZabayi Baruki watuŋulwili chibalu chikwawu nakushaku muchima nankashi, kufumisha kwabalumukila mpwembu, kushika nikuchisu chetala dakapristu muneni Eliyashibi.
Munyima yindi mwatuŋulwili Meremoti mwana kaUriya, Uriya mwana kaHakozi, chibalu chikwawu chakufumisha kuchisu chetala daEliyashibi nakushika kunsa yetala daEliyashibi.
Munyima yindi mwatuŋulwili atupristu, antu akuchana.
Munyima yawu mwatuŋulwili aBenjamini naHashubi hatalaŋana netala dawu. Munyima yawu mwatuŋulwili Azariya mwana kaMaseya, Maseya mwana kaAnaniya, kwakwihi netala dindi.
Munyima yindi mwatuŋulwili mwana kaHenadadi Binuwi, chibalu chikwawu chakufumisha kwitala daAzariya nakushika kwabalumukila mpwembu, nikwiwombu kachi.
Mwana kaUzayi Palali watuŋulwili hatalaŋana nahabalumukila mpwembu, nakaposhi kedika mwitala damwanta dakundundamu dekala kuchipaŋu chawanhembi. Munyima yindi mwatuŋulwili Pedaya mwana kaParoshi.
Henohu aNetini ashakama muOfweli kushika nikwiluŋa datalaŋana naChisu chaMenji chatala kumujika, nikukaposhi kedikamu.
Munyima yindi eniTekowa atuŋulwili chibalu chikwawu chatalaŋana nakaposhi keneni kedikamu, nikumpwembu yaOfweli.
Hewulu daChisu chaTuwalu hatuŋulwili atupristu, iwu hatalaŋana netala dindi yomweni, iwu hatalaŋana netala dindi yomweni.
Munyima yawu mwatuŋulwili mwana kaImeri Zadoki, hatalaŋana netala dindi yomweni. Munyima yindi mwatuŋulwili mwana kaShekaniya Shemaya, mukwakuhemba kuChisu chakuMusela.
Munyima yindi mwatuŋulwili mwana kaShelemiya Hananiya, namwana kaZalafu Hanuni, wamuchitanu nawumu, chibalu chikwawu. Munyima yindi mwatuŋulwili mwana kaBerekiya Meshulami hatalaŋana netala dindi dahewulu.
Munyima yindi mwatuŋulwili Malikiya, muchiji wawuru wumu, washikijili kwitala dawaNetini, nidawakwakulandulula, kwatalaŋana naChisu chaMifwikadi, kushika nikuwukandaminu wakwiwombu.
Hakachi kakuwukandaminu wakwiwombu naChisu chaNyikoku hatuŋulwili achiji awuru nawakwakulandulula.
Sambalati chatiyiliyi nawu hitukutuŋa mpwembu, hakuzuwa, hakutiya kumuchima bwi-i, hakuyiseha aYudeya.
Hakuhosha nawanakwindi, nanjita yamuSamariya, nindi, Awa aYudeya akadi ŋovu adi nakwila ŋahi? Keŋa adihatilumu tahindi? Keŋa aketuli yimuna tahindi? Amanishi ifuku dimu hohu tahindi? Asaŋuli malola adi munyilumba yanswadi ochawu dehi, tahindi?
KaAmoni Tobiya kwokwadiŋiyi, hakuhosha nindi, Chakutuŋawu china hela neyi mumbu wukukandamahu wukuhumuna mpwembu yawu yamalola.
Eyi Nzambi yetu tiyaku, anatudiwuli. Yilubwili hanyitu yawu kusawula kwanatusawuluwu, wuyimweshi kuyibuwa mwituŋa dawuduŋu.
Bayi wubuta kuluwa kwawuku, nshidi yawu bayi ayijimaŋesha kumesu eyuku, muloŋa anakuvuloki dehi wuzuwi kumesu awakwakutuŋa.
Saŋa twatuŋila mpwembu, mpwembu yejima yinuŋaŋana nikunuŋaŋana, yishika nihakachi kamuwuzandamu, muloŋa antu adiŋi namuchima wakukalakala.
ASambalati naTobiya, aArabiya, aAmoni, niAshidodi, chatiyiluwu nawu mudimu wakutuŋulula mpwembu jaYerusalema hiwukuya kumbidi, nihahumoka humoka anajikajikuhu dehi, aswejeli kuzuwa.
Wejima wawu hiyakukwata mpúŋa yawu yatama, nawu, Tuyenu twakalwi naYerusalema kulonda twakayiluwaŋeshi.
Etu hitukulombela kudi Nzambi yetu, hitukwimikaku anhembi akuyitalaŋa nimwaana niwufuku, abuli kutukasumwisha kudi wena.
AYuda nawu, Ŋovu jawakwakusenda yisenda jinakehi dehi, nswadi jinasweji, keŋa tukaŋanyi kutuŋa mpwembu.
Akwankunyi netu nawu, Hiyakachilukaku, hiyakatumonaku, akakasumuka tunashiki dehi mukachi kawu, hitukuyijaha, hitukulekesha nimudimu.
Chenjiluwu aYudeya ashakamini nawena, hiyakufumafuma kwejima, hiyakutwila mapampa ikumi, nawu, kwejima kumukuteŋulukila, wena akenza nakutulukuka hohu.
Kumaluŋa akwishina dampwembu kunyima kwakadi kujika hinukushaku antu mwahita yisaka yawu, nampoku jawu jakabali, namayoŋawu, nimatawu anyikunji.
Hinukutala, hinukunyamuka nakuyila atulamba nawanyuuli nawantu amakwawu, nami, Bayi muyitiya womaku; anukenu Mwanta, himuneni, wákutiya woma nankashi, mulwili anakwenu nawanyanenu amayala nawambanda, niaŋodijenu, nimatalenu.
Ayilumbu jetu atiyili nawu tunachiluki dehi niNzambi nabayishi dehi mpúŋa yawu. Dichi hitukufunta wejima wetu kumpwembu, iwu kumudimu windi, iwu kumudimu windi.
Kufuma henohu chibalu chawaŋamba jami chimu hiyakukalakalaŋa mudimu, chibalu chikwawu hiyakukwataŋa mayoŋa nankebu namata anyikunji nayikowelu yatumaleŋi; anyuuli adiŋi kunyima yawakwetala daYuda ejima.
Ádiŋi nakutuŋa mpwembu, ninawa asendelaŋa yisenda, ádiŋi nakuditwika wejima wawu, elili chikasa chimu chidi nakukalakala mudimu, chikwawu chinakwati chitwa chindi.
Akwakutuŋa wejima wawu akasa mpoku jawu jakabali hambunda jawu, hiyakutuŋaŋa. Mukwakwimba mpùŋa wadiŋi kudami.
Hinukuyila atulamba nawanyuuli nawantu amakwawu, nami, Mudimu weneni watandumuka, ninetu tunatandami hampwembu, iwu hahalehi namukwawu, iwu hahalehi namukwawu.
Kwonsu kumukutiyila mpùŋa, pu-u-u, himwakapompela kudetu; Nzambi yetu wakatulwila.
Hitukukalakala mudimu, chibalu chawantu chimu chinakwati mayoŋa, kufumisha hankunku yakucha kushika nihamwekanaŋa tutumbwa.
Hamafuku owu nawa nayilili antu, nami, Antu ejima akakamaŋa muYerusalema hamu nawaŋamba jawu, kulonda akekalaŋa anhembi jetu nawufuku, namwaana akakalakalaŋa.
Hela ami, hela anakwami, hela aŋamba jami, hela anhembi anlondelaŋa munyima, hosi wavuulilaŋa mahininduku, wejima wetu kuya kumenji niyitwa yetu.
Kwavwakukili ipumba dakwaba kwawantu niaŋodijawu hiyakutopeka anakwawu aYudeya.
Muloŋa kwadiŋi amakwawu adiŋi nakuhosha nawu, Ninetu nianyanetu amayala nawambanda tudi amavulu; tudi nakukeŋa tidiku kulonda tudyi, tuhandi.
Kwadiŋi amakwawu nawa adiŋi nakuhosha nawu, Hiyakukwata mahetu namatempetu anyivinyu nimataletu kulonda tumoni jakulanda nachu tidiku nanzala.
Kwadiŋi amakwawu nawa adiŋi nakuhosha nawu, Tunambuli dehi mali amulambu wamwanta, ánatusondamishi, anakwati dehi mahetu namatempetu anyivinyu.
Kutoŋa nyijimba yetu yidi neyi nyijimba yawanakwetu, anyanetu adi neyi anyanawu; etu hitukuyiinka anyanetu amayala nawambanda muwuduŋu, anyanetu awambanda amakwawu mwaka aya dehi muwuduŋu, nimwakwila hitunamoni mwokuku, muloŋa antu acheŋi akwata dehi mahetu namatempetu anyivinyu.
Chinatiyili kwaba kwawu nimazu awu hinukuzuwa nankashi.
Hinukukwata mpúŋa namuchima wami, hinukuyizuwila atulamba nawanyuuli, hinukuyila nami, Wejima wenu mudi nakudiila anakwenu yakushilahu hanyikudi. Hinukuyipompeshela chipompelu cheneni chakuyizuwila.
Hinukuyila nami, Anakwetu aYudeya, álandiluwu kudi nyunza, twayikuula dehi mwashikila ŋovu jetu; komana munakeŋi mulandishi cheŋi anakwenu, akayilandishi kudetu? Amwena ninzo-o, nimwakuhosha nehi.
Nami, Chuma chimudi nakwila hichachiwahuku. Himwadi kwenda mwaya woma waNzambi yetu kulonda abuli kuyisawula kudi nyunza yawayilumbu jetuku?
Hela tuhu ami aweni nawanakwami nawaŋamba jami tudi nakuyisondamisha mali natidiku chakudiilamu yakushilahu. Tulekenu mwani kudya yakushilahu iyi.
Yifuntishilenu mwani, dodalelu hohu, nimahawu, nimatempawu anyivinyu nimatempawu anyiolive, nimatalawu, nichibalu chamunkulakaji chamali natidiku navinyu namanji imwadyaŋa kudi wena.
Hiyakwila nawu, Tukuyifuntishila, hitukukeŋa chuma kudi wenaku. Tukwila mwomuwunahoshi. Hinukutambika atupristu, hinukuyisanyikisha nawu, Tukwila mwaya chikaninu ichi.
Hinukulukumuna mukonzu wami nami, Antu ejima akubula kwila chikaninu ichi, Nzambi ayilukumuni chochenichi mumatalawu nikunyidimu yawu; akalukumuki kwamakasa munshiŋu. Chipompelu chejima hichikwila nawu, Amena; hiyakuhameka Yehova. Antu elili mwaya chikaninu ichi.
Kufumisha hanyinkeluwu wunguvulu wamwituŋa daYuda mumwaka wamakumi ayedi (20), nakushika kumwaka wamakumi asatu nakayedi (32) wamwanta Aratasheshe, kafwampi nyaka ikumi nayiyedi (12), hela ami hela anakwami hitunasumi kuyakudya yawunguvuluku.
Anguvulu akusambila elili ami kanda, akabishilaŋa antu nanyilambu, atambwilaŋa kudi wena niyakudya nivinyu, ni 500 grams yasiliva, hela tuhu aŋamba jawu adiŋi nakudinka wanta nawantu. Ami kwami kwila mwenomu nehi, muloŋa wakumutiya Nzambi woma.
Hela chochu, ami nakakeleli kumudimu wampwembu iyi, hitwalandili hoku hela ihaku. Aŋamba jami ejima apompeleli kumudimu.
Kumesa yami kwashakaminaŋa aYudeya nawanyuuli nkulakaji namakumi atanu awantu (150), kubombelaku niáfumini munyunza yatunyeŋumukili.
Kudya kwanloŋeshelelaŋawu kwefuku dimu, ŋombi wumu, ninyikoku yanuna yitanu nawumu, aloŋeshelaŋa niatusumbi nawa; nivinyu yeŋi nayeŋi, mafuku ikumi kamu, mafuku ikumi kamu; mwejimimu hinayilejeli antu kunletela yakudya yawunguvuluku, muloŋa wuduŋu wayiswejeleli antu awa.
Eyi Nzambi yami ntoŋuhu yayiwahi nayuma yejima yinayili awa antu.
Chayilejeluwu aSambalati naTobiya, nakaArabiya Geshemi nawayilumbu jetu amakwawu, nawu ami natuŋi dehi mpwembu, nihafwa hanashali nehi, kutoŋa henohu nichidi kanda nishi niyenzelu muyisuku;
aSambalati naGeshemi hiyakuntemeshela mazu akuŋila nawu, Inzaku tubulakani mumukala wumu wamuchana chaOno. Komana atoŋojoka dehi jakuŋila chatama.
Hinukuyitemeshela antemesha, nami, Ami nidi nakwila mudimu weneni, hinukutwesha kukunkumuka okuku. Mudimu wimani tuhu, ami niwushiyi tuhu, nikunkumuki oku kudenu?
Antemesheleli mazu akuŋila mwenimu mapampa kawana; ami nayakwili mwomumu.
Sambalati hakuntemeshela ŋamba yindi mwomwindi mwelilaŋayi ipampa damuchitanu, namukanda wakuvuŋulula muchikasa chindi,
wakusoneka nawu,
Washamu dehi atuprofwetu kulonda akushimunaŋa muYerusalema, nawu, MuYuda mudi mwanta. Dichi dinu mwanta akamuleja mwenimu mwanahoshuwu. Dichi dinu inzaku tukwati mpúŋa.
Hinukutemesha mazu kudi yena, nami, Oyu yuma yiwukuhosha hidiyuku, wudi nakuyifwikija mumuchima weyeyi aweni.
Muloŋa wejima wawu akeŋeli kututiyisha woma, nawu, Makasawu azeyi, ze-ke-li, akaŋanyi kwila mudimu. Ichi dinu, eyi Nzambi, nkolesheli makasami.
Hinukwiŋila mwitala daShemaya mwana kaDelaya, Delaya mwana kaMehetabeli, wadiŋi wadenzelela mwitala dindi. Yena hakwila nindi, Twakabulakeni mwitala daNzambi, mukachi kaTembeli, twakenzeli yenzelu yaTembeli, muloŋa akenza nakukujaha; mwalala akenza nawufuku nakukujaha.
Nami, Ami iyala munikumimu nitemuki? Iyalanyi wudi neyi ami wukwiŋila muTembeli apulwishi wumi windi? Ami kwami hinukwiŋila mwokuku.
Ami hinukushinshika nami, Komana hiyanamutemeshi kudi Nzambuku, nahoshi tuhu wuprofwetu iwu kulonda kuntamisha, muloŋa amufùmbili kudi aTobiya naSambalati.
Dichi chamufùmbililuwu, alondeli antiyishi woma, kulonda nili mwenomu, niputoli, kulonda akamoni hakuntiyakeshela mwatama ansawuli.
Eyi Nzambi yami, yanuki aTobiya naSambalati mwaya nyidimu yawu iyi yatama, nikaprofwetu wamumbanda Nowadiya nawa, nituprofwetu amakwawu, akeŋeli kuntiyisha woma.
Dichi mpwembu yamanini mwifuku damakumi ayedi nakatanu (25) dakakweji Nkanzamuneni (Eluli), mumafuku makumi atanu namafuku ayedi (52).
Chachitiyiluwu ayilumbu jetu ejima, nyunza yejima yátunyeŋumukili hiyakudimona nawu, Jinatukumi dehi. Muloŋa elukili nawu komana mudimu iwu anawukoŋi kudi Nzambi yetu.
Hamafuku owu nawa atulamba twamuYuda atemeshelaŋa nyikanda yayivulu kudi Tobiya, ninyikanda yaTobiya yenjilaŋa kudi wena.
Muloŋa antu amavulu amuYuda adishiŋili nawu, Tukwikala antu indi, muloŋa yena wadiŋi mukuwaShekaniya mwana kaAra; mwanindi Yehonani wasumbwili mwana kaMeshulami mwana kaBerekiya.
Wena ashimwinaŋa kudami yuma yayiwahi yelilaŋayi, hiyakumuleja yena mazu ami. Tobiya watemeshelaŋa nyikanda nindi antiyishi woma.
Chelili anatuŋi dehi mpwembu, ami nashuku dehi niyenzelu, akwakuhemba kuyisu, nawakwakwimba tumina, nawaLevi, anayikunjiki dehi kunyidimu yawu,
hinukwinka manakwami Hanani, nanguvulu wetala dakuhata Hananiya, mudimu wakutala Yerusalema, muloŋa yena wadiŋi muntu walala, waakaminaŋa Nzambi chakubadika antu amavulu.
Hinukuyila nami, Yenzelu yakuYerusalema bayi ayenzululaŋaku chiŋa mwaana bu-su; kwenzelaku chiŋa kunemani antu, akapataku ninyikomenu. Mwakakunjikaŋaku eniYerusalema akekalaŋa anhembi, iwu nahindi, iwu nahindi, wejima wawu kwatalaŋana namatalawu.
Mukala welili nikutandumuka nikutoha, ilaŋa antu adiŋumu akeheli, nimatala kuyituŋa nehi.
Nzambi yami washili mumuchima wami jakupompesha atulamba nawanyuuli niantu, kulonda akayisoneki mwahita makiŋu awu. Naweni mukanda wamakiŋu awu wenjili hakusambila, nawenumu asonekamu nawu;
Tiyenu anyana amwiluŋa áfumini muwuduŋu, ákweti atweluwu, wowu átweliyi mwanta wakuBabiloni Nebukaneza, áfuntili kuYerusalema nakuYuda, wejima wawu kunyikala yawu, kunyikala yawu.
Enjili naZerubabeli; Yeshuwa, Nehemiya, Azariya, Rayamiya, Nahamani, Modekayi, Bilishani, Misipereti, Bigivayi, Nehumi, niBayana.
Anyana kaParoshi 2,172,
Anyana kaShefwatiya 372,
Anyana kaAra 652
Anyana kaPahatimowabi akudi anyana kaYeshuwa naYowabi, 2,818
Anyana kaElami 1,254,
Anyana kaZatu 845,
Anyana kaZakayi 760,
Anyana kaBinuwi 648,
Anyana kaBebayi 628,
Anyana kaAzigadi 2,322,
Anyana kaAdonikami 667,
Anyana kaBigivayi 2,067,
Anyana kaAdini 655,
Anyana kaAteri, aHezekiya 98,
Anyana kaHashumi 328,
Anyana kaBezayi 324,.
Anyana kaHarifwi 112,
Anyana kaGibeyoni 95,
Amayala akuBetelemi nakuNetofwa 188,
Amayala akuAnatoti 128,
Amayala akuBetazimaveti 42,
Amayala akuKiriyati Yeyarimi nakuChefwira nakuBeyeroti 743
Amayala akuRama nakuGeba 621,
Amayala akuMikimasi 122,
Amayala akuBeteli nakuAyi 123,
Amayala akuNebo wukwawu 52
Anyana kaElami mukwawu 1,254,
Anyana kaHarimi 320
Anyana akuYeriku 345,
Anyana akuLodi nakuHadidi nakuOno 721,
Anyana akuSenaya 3,930
Atupristu; anyana kaYedaya, akwamutaŋa waYeshuwa 973,
Anyana kaImeri 1,052
Anyana kaPashuri 1,247,
Anyana kaHarimi 1,017
ALevi; anyana kaYeshuwa naKadimiyeli, akudi anyana kaHodeva 74
Akwakwimba tumina; anyana kaAsafwi 148
Anyana kawakwakuhemba kuyisu; anyana kaShalumi, anyana kaAteri, anyana kaTalimoni, anyana kaAkubi, anyana kaHatita, anyana kaShobayi 138
ANetini; anyana kaZiha, anyana kaHasufwa, anyana kaTabawoti;
anyana kaKerosi, anyana kaSiya, anyana kaPadoni;
anyana kaLebana, anyana kaHagaba, anyana kaSalimayi;
anyana kaHanani, anyana kaGideli, anyana kaGahari;
anyana kaReyaya, anyana kaRezini, anyana kaNekoda;
anyana kaGazami, anyana kaUza, anyana kaPaseya;
anyana kaBesayi, anyana kaMewunimi, anyana kaNefushesimi;
anyana kaBakibuki, anyana kaHakufwa, anyana kaHarihuri;
anyana kaBaziliti, anyana kaMehida, anyana kaHarisha;
anyana kaBarikosi, anyana kaSisera, anyana kaTema;
anyana kaNeziya, anyana kaHatifwa.
Anyana kawambuŋaSolomoni; anyana kaSotayi, anyana kaSofwereti, anyana kaPerida;
anyana kaYayara, anyana kaDarikoni, anyana kaGideli;
anyana kaShefwatiya, anyana kaHatili, anyana kaPokereti wakuZebayimi, anyana kaAmoni.
ANetini ejima, nianyana kawambuŋaSolomoni, ashikili munkulakaji jisatu namakumi atanu nawana nawantu ayedi (392).
Tiyenu áfumini kuTelimela, nakuTeliharisha, nakuKerubi, nakuAdoni, nakuImeri; hiyatwesheli kushimuna mavumu awankakulula jawu hela kwasemukawu, hela nawu, TuyaIsarelaku;
anyana kaDelaya, anyana kaTobiya, anyana kaNekoda, nkulakaji jitanu nayimu namakumi awana nayedi (642).
Akudi atupristu; anyana kaHobaya, anyana kaHakozi, anyana kaBazilayi wásumbwili mumbanda kudi anyana kaBazilayi wakuGileyadi, atambwilaku niijina dawu.
Wenawa akeŋakeŋeli majinawu kudi akwawu asonekawu makiŋu, kuyimona nehi. Dichi hiyakuyifuukula nawu anajiloli, hiyakuyifumisha muwupristu.
Nguvulu hakuyila nindi, Bayi mudya yasweja kujilaku chiŋa kwimana kapristu wakalakeshaŋa Wurimi naTumimi.
Chipompelu chejima kuchibombela hamu, chashikili mumakombakaji awantu makumi awana namakombakaji ayedi, nankulakaji jisatu, namakumi atanu nayimu (42,360);
kubombelaku aŋamba jawu amayala nawambanda áshikili mumakombakaji atanu nayedi nankulakaji jisatu namakumi asatu nawantu atanu nayedi (7,337). Adiŋi nawakwakwimba tumina amayala nawambanda nkulakaji jiyedi namakumi awana natanu (245).
Tuwalu twawu, nkulakaji jitanu najiyedi namakumi asatu natanu nawumu (736); yingongavalu yawu, nkulakaji jiyedi namakumi awana nayitanu (245);
aŋameli nkulakaji jiwana namakumi asatu natanu (435); yimbulu, makombakaji atanu nadimu nankulakaji jitanu najiyedi namakumi ayedi (6,720).
Akulumpi amakwawu akumavumu awankakulula jawu hiyakulambula yuma kumudimu. Nguvulu walambwili 8.5 kg yawuru, mbashila makumi atanu (50), yikowelu yakuvwala atupristu nkulakaji jitanu namakumi asatu (530) mwitala dakuswekela yuma yalema.
Akulumpi amakwawu akumavumu awankakulula alambwili 170 kg yawuru, ni 1,200 kg yasiliva mwitala dakuswekela yuma yalema yamudimu.
Yalambwiluwu antu asheluku yashikili mu 170 kg yawuru, na 1,100 kg yasiliva, niyikowelu yakuvwala atupristu makumi atanu nadimu nayitanu nayiyedi (67).
Atupristu, niaLevi, akwakuhemba kuyisu, akwakwimba tumina, antu amakwawu, aNetini amakwawu, niaIsarela ejima, hiyakushakama munyikala yawu.
Antu ejima apompeli hamu neyi muntu wumu mulubanza lwekala kwakwihi naChisu chaMenji; hiyakumwila nsoneki Ezera, nawu, Letaku Mukanda waNshimbi yaMosi yalejeluwu aIsarela kudi Yehova.
Kapristu Ezera hakuleta Nshimbi kumesu achipompelu chawamayala nawambanda nawakwawu ejima atwesheli kutiyamu chalumbuluka, hefuku dakusambila dakakweji kamuchitanu nachiyedi.
Hakutaŋamu kulubanza lwekala kwakwihi naChisu chaMenji, kufumisha kubudidi nakushika kuchayili, kumesu awamayala nawambanda nawakwawu atwesheli kutiyamu namaana. Matu awantu ejima adiŋi nakutiyilila kuMukanda waNshimbi.
Nsoneki Ezera wemeni hawimenu wanyitondu watuŋililuwu nsaŋu oyu. Kumbadi yindi yachikasa chachidiilu kwemeni Matitiya, Shema, Anaya, Uriya, Hilikiya, naMayaseya, kuchikasa chindi chachimunswa aPedaya, Mishayeli, Malikiya, Hashumi, Hashibadana, Zekariya, naMeshulami.
Ezera hakubakula mukanda, iku antu ejima adi nakutala; muloŋa yena wadiŋi hewulu dawantu ejima. Chawubakwiliyi antu ejima hiyakwimana kakata, kakata.
Ezera hakukiswila Yehova Nzambi muneni nkisu. Antu ejima hiyakwakula nawu, Amena, Amena, iku anololi makasawu kwiwulu. Hiyakubandama nyitu yawu, hiyakudifukula kudi Yehova nimesu awu hamaseki.
AYeshuwa, Bani, Sherebiya, Yamini, Akubi, Shabetayi, naHodiya, Mayaseya, Kelita, Azariya, Yozabadi, Hanani, Pelaya, nawaLevi, hiyakulumbulwila antu nshimbi, antu saŋa emenawu muyididi yawu.
Hiyakutaŋa chalumbuluka muMukanda waNshimbi yaNzambi, hiyakulumbulula muwaya kulonda atiyi mwanataŋuwu.
NiNehemiya wádiŋi nguvulu, nikapristu Ezera nsoneki, niaLevi adiŋi nakutaŋisha antu, hiyakuyila antu ejima nawu, Lelu hiifuku dajila dakujilikila Yehova Nzambi yenu. Bayi muneŋa hela kudilaku. Muloŋa antu ejima chatiyiluwu mazu aNshimbi hiyakudila.
Nehemiya hakuyileja nindi, Yenu mwakadyi yanuna, mwakanwi yatowala, anabuli kuloŋeshelawu mwakamutemeshelaku yindi, muloŋa lelu hiifuku dajila dakujilikila Mwanta wetu, dichi bayi mutiya chikelaku, muloŋa muzaŋalu waYehova diyi ŋovu yenu.
ALevi hiyakumwenesha antu ejima, nawu, Mwenenu, muloŋa hiifuku dajila, bayi mutiya chikelaku.
Antu ejima hiyakuya kwawu nakudya nakunwa nakutemeshelaku akwawu, nakuzaŋajala nankashi nanochu chayilumbulukilili mazu ayishimwininuwu.
Hefuku damuchiyedi, kudi nsoneki Ezera hikukupompa akulumpi akumavumu awankakulula awantu ejima, niatupristu, niaLevi, kulonda atiyilili chachiwahi mazu aNshimbi.
Hiyakuwana anasoneki muNshimbi chamulejeluwu Mosi kudi Yehova, nawu, Anyana kaIsarela akashakamaŋa muyisolu hachawija chakakweji kamuchitanu nachiyedi;
akashimwaŋeni nakubidika munyikala yawu yejima, nimuYerusalema, nawu, Idikenu muyi kumpidi, mwakaleti nyitayi yanyiolive, ninyitayi yanyisombu, ninyitayi yayibubu, niyanyikoma, niyanyitondu yajika, kulonda akatuŋi yisolu mwanasonekuwu.
Antu hiyakwidika, hiyakuya nakuleta, hiyakutuŋa yisolu yawu, iwu hewulu detala dindi, iwu hewulu detala dindi, amakwawu muyipaŋu yawu, amakwawu muyipaŋu yakwitala daNzambi, amakwawu mulubanza lwakuChisu chaMenji, amakwawu mulubanza lwakuChisu chaEfweremi.
Chipompelu chejima chanawa afumini muwuduŋu hichikutuŋa yisolu, hichikushakama muyisolu. Kufumisha kumafuku adiŋiyi mwana kaNuni Yoshuwa nakushika kwifuku odu, anyana kaIsarela hiyelili chochochuku. Kwadiŋi kuzaŋalala kwakweni kwabadika.
Ezera wataŋili muMukanda waNshimbi yaNzambi hefuku hefuku, kufumisha kwifuku dakusambila nakushika kwifuku dakukuminina. Adiili chawija mafuku atanu nayedi; hefuku damuchitanu nachisatu hadiŋi kupompa kwakuduŋumika mwomwaya nshimbi.
Hefuku damakumi ayedi nakawana (24) dakakweji aka, anyana kaIsarela apompeli nanzala, anavwali yikeleyi, anadisukwili maseki.
Ásemuka kuIsarela hiyakudambula kudi enyi ejima, hiyakwimana nakwiteja mwaputoleluwu, nimwaluwiluwu ankakulula jawu.
Hiyakwimana muyididi yawu, nakutaŋa Mukanda waNshimbi yaYehova Nzambi yawu, chibalu chefuku chamuchiwana; chibalu chikwawu chamuchiwana hiyakwiteja, hiyakudifukula kudi Yehova Nzambi yawu.
AYeshuwa Bani, Kadimiyeli, Shebaniya, Buni, Sherebiya, Bani, naChenani, hiyakwimana hawukandaminu wawaLevi, hiyakubilela kudi Yehova Nzambi yawu nezu dakola.
ALevi, aYeshuwa, Kadimiyeli, Bani, Hashabineya, Sherebiya, Hodiya, Shebaniya, naPetahiya, hiyakwila nawu,
Eyi yeyi Yehova kankaweyi hohu;
Eyi yeyi Yehova Nzambi watondeli Abarama,
Wamweni muchima windi washinshika kumesu eyi,
Wamweni chadiŋi nakukabawu ankakulula jetu muEjipitu;
Wamwekesheli hadi Fwaro,
 Waambwili kaluŋalwiji kwakuyawu,
Namwaana wayilombweli nachishimi chevu,
 Wasulukilili nawa hampidi yaSinayi,
Wayiilukishili Sabata yeyi yajila,
 Nanzala yawu wayinkeli yakudya yakufuma mwiwulu,
Hakwila wena nawankakulula jetu elili mwakudinka wanta,
Kwonti kwawu kwovwahila,
Hela tuhu, chasuŋunwinuwu mwana kaŋombi wakusuŋununa, nakwila nawu,
Eyi kweyi nawushona weyi wawuvulu nankashi kuyilekela muchinkalampata nehi;
Wayinkeli Spiritu weyi wamuwahi kulonda kuyitaŋishaŋa maana,
 Wayidiishili muchinkalampata nyaka makumi awana (40),
 Wayinkeli matuŋa awanyanta, ninyunza yawantu,
Wavulishili anyanawu neyi tutumbwa twamwiwulu,
Anyana hiyakwiŋila nakuheta ituŋa,
Atambwili nyikala yampwembu, niituŋa damanji,
Hela chochu, adiŋi ajikwa,
Hiwukuyinka kudi akwankunyi nawu hiyakuyikabisha.
Cheliluwu ananooki dehi,
Wayitotelumu kulonda wuyifuntishi cheŋi kunshimbi yeyi.
Hela chochu, wayiwundilili nyaka yayivulu,
Hela chochu, nawushona weyi wasweja eyi kuyinoŋesha to-o,
Dichi dinu, eyi Nzambi yetu,
Muyuma yejima yinatuwani eyi kweyi waloŋa hohu,
Anyanta jetu nawatulamba twetu,
Wena hiyanakukalakeli mwituŋa dawu,
Tala, saŋa tudi anduŋu nilelu,
Dasoŋaŋa kudya kwakuvulu kwakudya anyanta iwatushilili kutuyuula nansaŋu yanshidi jetu;
Hayuma yejimiyi hitukutiyaŋana chitiyaŋenu chakashinshi, hitukuchisoneka;
Antu alamikili, nguvulu Nehemiya mwana kaHakaliya, naZedekiya,
Seraya, Azariya, Yeremiya;
Pashuri, Amariya, Malikiya;
Hatushi, Shebaniya, Maluki;
Harimi, Meremoti, Obadiya;
Danyeli, Ginetoni, Baruki;
Meshulami, Abiya, Miyamini;
Mayaziya, Biligayi, Shemaya; wenawa diwu adiŋi atupristu.
ALevi diwawa; mwana kaAzaniya Yeshuwa, naBinuwi wakudi anyana kaHenadadi, naKadimiyeli;
nianakwawu, Shebaniya, Hodiya, Kelita, Pelaya, Hanani;
Mika, Rehobi, Hashabiya;
Zakuri, Sherebiya, Shebaniya;
Hodiya, Bani, Beninu.
Akulumpi awantu; Paroshi, Pahati Mowabi, Elami, Zatu, Bani;
Buni, Azigadi, Bebayi;
Adoniya, Bigivayi, Adini;
Ateri, Hezekiya, Azuri;
Hodiya, Hashumi, Bezayi;
Harifwi, Anatoti, Nobayi;
Magipiyashi, Meshulami, Heziri;
Meshezabeli, Zadoki, Yaduwa;
Pelatiya, Hanani, Anaya;
Hosheya, Hananiya, Hashubi;
Haloheshi, Piliha, Shobeki;
Rehumi, Hashabina, Maseya;
Ahiya, Hanani, Anani;
Maluki, Harimi, naBayana.
Niantu asheluku, atupristu nawaLevi, nawakwakuhemba kuyisu nawakwakwimba tumina, nawaNetini, kafwampi ejima ádambwili kunyunza yamumatuŋa kulonda akundami kuNshimbi yaNzambi, niaŋodijawu, nianyanawu amayala nawambanda, kafwampi ejimawu adiŋi namaana nakashinshi.
Wena akakeleli anakwawu atulamba twawu, hiyakudishiŋa nikusanyika, nawu, Tukwenda muNshimbi yaNzambi jatwinkeluwu kudi kambuŋaNzambi Mosi, tukushaku muchima, tukwila kuleja kwaMwanta wetu Yehova kwejima, niwuhaku windi, niyidika yindi.
Antu amwituŋa hitukuyinka anyanetu awambanda, hela kutambula anyanawu ekali aŋodijawanyanetuku.
Neyi antu amwituŋa akaleta hela yuma hela yakudya yakulandisha hefuku daSabata, hitwakalanda kudi wena hela haSabata, hela hefuku dajilaku. Mumwaka wamuchitanu nachiyedi twakaleka kutambula nyikudi yejima yatudiilawu.
Tukuditwika chidika chakudifutisha hamwaka hamwaka 4 grams yawuru wamudimu wetala daNzambi yetu,
chamankendi akutenteka kumesu aNzambi, nichamulambu wawuŋa wahefuku hefuku, nichamulambu wakushita wahefuku hefuku, niwajiSabata, niwatukweji twatwiha, nichayawija yakukana, nichayuma yajila, nichanyilambu yahanshidi yakubutaŋa nachu nshidi yaIsarela, nichanyidimu yejima yetala daNzambi yetu.
Tukusakulaŋa nayinjikijilu niatupristu, niaLevi, niantu, akuletaŋa mulambu wanchawa mwitala daNzambi yetu, mwahita mavumu awankakulula jetu, hohamafuku akuyikanawu ahamwaka hamwaka, kulonda kujibutulaŋa hakameŋa kakulambwila kaYehova Nzambi yetu mwanasonekuwu munshimbi.
Twakaletaŋa hamwaka hamwaka kwitala daYehova niyakudya yatachi yamumahetu, niyakudya yatachi yanyikabu yejima yanyitondu yejima, yeŋi nayeŋi.
Twakaletaŋa kwitala daNzambi yetu kudi atupristu akalakalaŋa mwitala daNzambi yetu, niawedi awanyanetu amayala, niayimuna yetu, mwanasonekuwu munshimbi, niawedi akumataŋa etu, niakumayindetu.
Twakaletaŋa kudi atupristu kutupeka twakuswekela twamwitala daNzambi yetu, niwuŋa wetu wakusambila wutwakavubaŋa, ninyilambu yetu yakuleleka, niyikufuma kunyitondu yanyikabu yejima yeŋi nayeŋi, yoyu vinyu namanji; twakaletelaŋa aLevi niyamwikumi yakumahetu, muloŋa wena aLevi diwu atambulaŋa yamwikumi munyikala yejima kutwadimaŋa.
Kapristu mwana kaAroni wakekalaŋa hamu nawaLevi hakutambulaŋawu aLevi yamwikumi. ALevi niwena akatwalaŋa chamwikumi chanoyu yamwikumi kwitala daNzambi yetu, mutupeka twakuswekela yuma yalema wuseya.
Muloŋa anyana kaIsarela nianyana kaLevi akaletaŋa mulambu wakuleleka wakudya kwansaachi, niwavinyu; niwamanji, mumatala mwekala yuma yamumalala, mwekala niatupristu akalakalaŋa, niakwakuhemba kuyisu, niakwakwimba tumina. Hitwakaleka itala daNzambi yetuku.
Atulamba twawantu ashakamini muYerusalema. Hakwila antu anashali hiyakusakula nayinjikijilu kulonda akafumishi hekumi muntu wumu, hekumi muntu wumu, akayileti akashakami muYerusalema mumukala wajila, atanu nawana, atanu nawana, akashakami munyikala.
Antu hiyakukiswila nkisu akwawu ejima aditejeli chakunyichima yawu kulonda enzi nakushakama muYerusalema.
Tiyenu akulumpi amwiluŋa ashakamini muYerusalema; hakwila munyikala yaYuda mwashakamini antu ejima, iwu mwiheta dindi, iwu mwiheta dindi, munyikala yawu; wowu aIsarela, wowu atupristu, nawaLevi, nawaNetini, nawanyana kawambuŋaSolomoni.
MuYerusalema mwashakamini anyana kaYuda amakwawu, nianyana kaBenjamini amakwawu. Akudi anyana kaYuda; Ataya mwana kaUziya, Uziya mwana kaZekariya, Zekariya mwana kaAmariya, Amariya mwana kaShefwatiya, Shefwatiya mwana kaMahalaleli wakudi anyana kaPerezi;
niMayaseya mwana kaBaruki, Baruki mwana kaKolihoze, Kolihoze mwana kaHazaya, Hazaya mwana kaAdaya, Adaya mwana kaYoyaribi, Yoyaribi mwana kaZekariya, Zekariya mwana kamukwaShilo.
Anyana kaPerezi ejima ashakamini muYerusalema ashikili muyilobu nkulakaji jiwana namakumi atanu nadimu nawayilobu atanu nasatu (468).
Tiyenu anyana kaBenjamini; Salu mwana kaMeshulami, Meshulami mwana kaYowedi, Yowedi mwana kaPedaya, Pedaya mwana kaKolaya, Kolaya mwana kaMayaseya, Mayaseya mwana kaItiyeli, Itiyeli mwana kaYeshaya.
Mudi yena mwalondeli Gabayi naSalayi; ashikili munkulakaji jitanu najiwana namakumi ayedi natanu nasatu (928).
Mwana kaZikiri Yoweli diyi wadiŋi mukwakuyitala; mwana kaHasenuwa Yuda diyi wadiŋi muntu wamuchiyedi watalilaŋa mukala.
Akudi atupristu; mwana kaYoyaribi Yedaya, Yakini,
Seraya mwana kaHilikiya, Hilikiya mwana kaMeshulami, Meshulami mwana kaZadoki, Zadoki mwana kaMerayoti, Merayoti mwana kaAhitubi, wadiŋi nyuuli yakwitala daNzambi;
nianakwawu akoŋelaŋa mudimu wetala, ashikili munkulakaji jitanu najisatu namakumi ayedi nawantu ayedi (822); niAdaya mwana kaYerohami, Yerohami mwana kaPelaliya, Pelaliya mwana kaAmizi, Amizi mwana kaZekariya, Zekariya mwana kaPashuri, Pashuri mwana kaMalikiya,
nianakwindi, akulumpi akumavumu awankakulula jawu, nkulakaji jiyedi namakumi awana nawantu ayedi (242); niAmashayi mwana kaAzareli, Azareli mwana kaAhizayi, Ahizayi mwana kaMeshilemoti, Meshilemoti mwana kaImeri,
nianakwawu, ayilobu akwaŋovu nkulakaji namakumi ayedi natanu nasatu (128); mukwakuyitala diyi mwana kaHagedolimi Zabidiyeli.
Akudi aLevi; Shemaya mwana kaHashubi, Hashubi mwana kaAzirikami, Azirikami mwana kaHashabiya, Hashabiya mwana kaBuni;
niaShabetayi naYozabadi akudi akulumpi awaLevi átalilaŋa mudimu wetala daNzambi wahanzi;
niMataniya mwana kaMika, Mika mwana kaZabidi, Zabidi mwana kaAsafwi, wadiŋi mukulumpi wakutachikaŋa kusakilila hakulombela, niBakibukiya wadiŋi wamuchiyedi hadi anakwindi; niAbida mwana kaShamuwa, Shamuwa mwana kaGalali, Galali mwana kaYedutuni.
ALevi ejima amumukala wajila ashikili munkulakaji jiyedi namakumi atanu nasatu nawaLevi awana (284).
Niakwakuhemba kuyisu, aAkubi naTalimoni nawanakwawu, émenaŋa kuyisu nakutala, ashikili munkulakaji namakumi atanu nayedi nawantu ayedi (172).
AIsarela anashali, niatupristu, niaLevi, ashakamini munyikala yamuYuda yejima, iwu muwuswana windi, iwu muwuswana windi.
Hakwila aNetini ashakamini muOfweli; aZiha naGishipa diwu atalilaŋa aNetini.
Mukwakutala aLevi kuYerusalema diyi Uzi mwana kaBani, Bani mwana kaHashabiya, Hashabiya mwana kaMataniya, Mataniya mwana kaMika, akudi anyana kaAsafwi akwakwimba tumina atalilaŋa mudimu wetala daNzambi.
Muloŋa ayileja dehi kudi mwanta nsaŋu yawu, kwadiŋi kudya kwawakwakwimba tumina kwakuyinkaŋa hefuku hefuku.
Mwana kaMeshezabeli Petahiya wakudi anyana kaZera mwana kaYuda, wadiŋi nakwimana kuchikasa chamwanta hansaŋu jejima jawantu.
Nsaŋu janyikala namahawu; anyana kaYuda amakwawu ashakamini muKiriyati Arabi nimunyikala yawu, nimuDiboni nimunyikala yawu, nimuYekabizeli nimunyikala yawu;
nimuYeshuwa, nimuMolada, nimuBetipeleti;
nimuHazarishuwali, nimuBerisheba nimunyikala yawu;
nimuZikilagi, nimuMekona nimunyikala yawu;
nimuEnirimoni, nimuZora, nimuYaramuti;
nimuZanowa, nimuAdulami, nimunyikala yawu, nimuLakishi nimumahawu, nimuAzeka nimunyikala yawu. Hiyakushakama kufumisha kuBerisheba, nikuchinekineki chaHinomi.
Anyana kaBenjamini niwena ashakamini kufumisha kuGeba nakutwala kumbidi, kuMikimashi, Ayiya, Beteli nikunyikala yawu;
Anatoti, Nobi, Ananiya;
Hazori, Rama, Gitayimi;
Hadidi, Zebowimi, Nebalati;
Lodi, nikuOno, kuchinekineki chawakwawukalawenu.
Mazanvu amakwawu awaLevi amuYuda adibombeli nawaBenjamini.
Tiyenu atupristu nawaLevi ayili namwana kaSheyaleteli Zerubabeli, naYeshuwa; Seraya, Yeremiya, Ezera;
Amariya, Maluki, Hatushi;
Shekaniya, Rehumi, Meremoti;
Ido, Ginetoyi, Abiya;
Miyamini, Mayadiya, Biliga;
Shemaya, Yoyaribi, Yedaya;
Salu, Amoki, Hilikiya, Yedaya. Wenawa diwu adiŋi akulumpi jawatupristu nijawanakwawu mumafuku adiŋiyi Yeshuwa.
ALevi nawa; Yeshuwa, Binuwi, Kadimiyeli, Sherebiya, Yuda, niMataniya watalilaŋa mudimu wakusakilila, niyena nianakwindi.
Nianakwawu aBakibukiya naUno adihimpilaŋa nawu chendu nachendu.
Yeshuwa wavweli Yoyakimi, Yoyakimi wavweli Eliyashibi, Eliyashibi wavweli Yoyada,
Yoyada wavweli Yonatani, Yonatani wavweli Yaduwa.
Mumafuku adiŋiyi Yoyakimi mwadiŋi atupristu, akulumpi akumavumu awankakulula; kwivumu daSeraya, Meraya; kuYeremiya, Hananiya;
kuEzera Meshulami; kuAmariya, Yehohanani;
kuMaluki Yonatani; kuShebaniya, Yosefu;
kuHarimi, Adina, kuMerayoti, Helikayi;
kuIdo, Zekariya; kuGinetoni, Meshulami;
kuAbiya, Zikiri; kuMiniyamini kuMowadiya, Pilitayi;
kuBiliga, Shamuwa; kuShemaya, Yehonatani;
kuYoyaribi, Matenayi; kuYedaya, Uzi;
kuSalayi, Kalayi; kuAmoki, Eberu;
kuHidikiya, Hashabiya; kuYedaya, Netaneli.
ALevi amumafuku aEliyashibi, aYoyada naYohanani naYaduwa, diwu akulumpi akumavumu awankakulula jawu asonekeluwu; niatupristu amunyaka yayuulilaŋayi kaPeresi Dariyusa.
Anyana kaLevi, akulumpi akumavumu awankakulula jawu, ayisonekeli mumukanda wakushindulula, kushika nikumafuku adiŋiyi mwana kaEliyashibi Yohanani.
Akulumpi awaLevi; Hashabiya, niSherebiya, nimwana kaKadimiyeli Yeshuwa, hamu nawanakwawu adihimpilaŋawu nawu chendu nachendu nakuhameka nakusakilila, mwayilejeliyi muntu waNzambi Davidi.
Mataniya, niBakibukiya, Obadiya, Meshulami, Talimoni, niAkubi, adiŋi akwakuhemba kuyisu ahembelaŋa kumatala akuswekela yuma adiŋi kuyisu.
Wenawa diwu adiŋuku mumafuku adiŋiyi Yoyakimi mwana kaYeshuwa, Yeshuwa mwana kaYozadaki, nimumafuku adiŋiyi nguvulu Nehemiya, niadiŋiyi nsoneki, kapristu Ezera.
Chashikiluwu hakujilika mpwembu yaYerusalema hiyakukeŋakeŋa aLevi kwejima kwekalawu, kulonda ayileti kuYerusalema, kulonda asambilili kujilika nakuluŋa, nikusakilila nakwimba tumina namanchakayi nayisanji natudada.
Anyana kawakwakwimba tumina apompeli hamu, niáfumini muchana chanyeŋumuka Yerusalema, niáfumini munyikala yawakwaNetofwa;
nikuBetigiligali nawa, nimumpata yakuGeba nakuAzimaveti, muloŋa akwakwimba tumina atuŋili nyikala yawu kwakwihi naYerusalema kwi-ndo.
Atupristu nawaLevi hiyakuditookesha, hiyakutookesha niantu, niyisu yakumpwembu, nimpwembu yayeni.
Hinukukandwisha atulamba twawaYuda hampwembu, hinukwambula yendu yamaneni yiyedi yawakwakusakilila, chendu chimu chahitili hampwembu kuchikasa chachidiilu, hichikutalisha kuChisu chaTuji.
Mudi yena mwalondeli Hoshaya nachibalu chawatulamba twawaYuda,
niAzariya, Ezera, Meshulami,
Yuda, Benjamini, Shemaya, naYeremiya,
nawanyana kawatupristu amakwawu nampùŋa; Zekariya mwana kaYonatani, Yonatani mwana kaShemaya, Shemaya mwana kaMataniya, Mataniya mwana kaMikaya, Mikaya mwana kaZakuri, Zakuri mwana kaAsafwi,
nawanakwindi aShemaya Azareli, Milalayi, Gilalayi, Mayayi, Netaneli, Yuda, naHanani, nayuma yamuntu waNzambi Davidi yakwimbisha nachu tumina; nsoneki Ezera niyena watwamininuku.
Hiyakuhitila kuChisu chaKaseloki, emakana nikwimakana, ahita nikunkandaminu yakumukala waDavidi kwakandukila mpwembu hewulu detala daDavidi, ndo-o nikuChisu chaMenji kumusela.
Chendu chawakwakusakilila chikwawu hichikuya nakuyibulakana, ami munyima yawu, nachibalu chawantu, hampwembu, hewulu daKaposhi kaNteŋi, ndo-o nikuMpwembu Yeneni;
nihewulu daChisu chaEfweremi, nikuChisu chaChikulu, nikuChisu chaNshi, nikuKaposhi kaHananeli, nikuKaposhi kaHameya, ndo-o nikuChisu chaNyikoku; emana nimuChisu chawAnhembi.
Yendu yawakwakusakilila yonsu yiyedi hiyikuya nakwimana mwitala daNzambi, ninami, nichibalu chawanyuuli hamu nanami;
niatupristu aEliyakimi, Mayaseya, Miniyamini, Mikaya, Eliyowenayi, Zekariya, naHananiya, nampùŋa;
Mayaseya, naShemaya, Eleyazari, Uzi, Yehohanani, Malikiya, Elami, naEzeri. Akwakwimba tumina hiyakwimba chakola, hamu namukwakuyitala Yezerahiya.
Denodu ifuku hiyakulambula yimuna yakuketula yayivulu nankashi; hiyakuzaŋalala, muloŋa Nzambi wayizaŋalesheli namuzaŋalu waweni; azaŋaleli niambanda nianyana nawa; muzaŋalu waYerusalema wutiyakana nikwakulehi.
Hefuku denodu akunjikili amayala kumudimu wakutalaŋa matala akuswekela niyuma yalema wuseya, ninyilambu yakuleleka, niyakudya yatachi, niyuma yamwikumi, kulonda apompeshelumu maseka akunjikililuwu atupristu nawaLevi kunshimbi, mwomwekalila maha akunyikala; muloŋa aYuda azaŋaleli hansaŋu yawatupristu nawaLevi emenuku,
adiŋi nakwila mudimu waNzambi yawu, nimudimu wakutookeshaŋa, mwomwelilaŋawu niakwakwimba niakwakuhemba kuyisu nawa, mwomwayilejeliyi Davidi namwanindi Solomoni.
Muloŋa hashankulu hamafuku adiŋuwu aDavidi naAsafwi, kwadiŋi mukulumpi wawakwakwimba tumina, amwimbililaŋa Nzambi tumina twakumushimeka nakumusakilila.
Hamafuku adiŋiyi Zerubabeli, nihamafuku adiŋiyi Nehemiya, aIsarela ejima alambwilaŋa maseka awakwakwimba nawakwakuhemba kuyisu, ifuku namasekadu, ifuku namasekadu, aambwilaŋaku aLevi yuma yawu yayijilikililuwu; aLevi niwena aambwililaŋaku anyana kaAroni yuma yawu yayijilikililuwu.
Dena ifuku odu ataŋili mukanda waMosi iku antu adi nakutiya. Awenumu anasoneki nawu, KaAmoni nakaMowabi kwiŋila muchipompelu chaNzambi chinjila, chahayanyaka;
muloŋa abulili kukinkilila anyana kaIsarela nayakudya namenji, hiyakuyifùmbila Balami kulonda ayishiŋi. Nzambi yetu hakubalumuna ishiŋu hidikwikala nkisu.
Chatiyiluwu nshimbi oyu, hiyakwambula kudi aIsarela luntu lwejima lwawantu adibomba acheŋi nawacheŋi.
Helili yumiyi yichidi kanda, kapristu Eliyashibi, ákunjikiluwu kumudimu wakutalaŋa tupeka twamwitala daNzambi yetu, wakwatili wubwambu naTobiya.
Wamuloŋesheleli itala deneni daswekelelaŋawu nyilambu yawuŋa, niinsensi, ninyilondu, niyamwikumi yakudya kwansaachi, niyavinyu, niyamanji yenkelaŋawu aLevi nawakwakwimba nawakwakuhemba kuyisu mwayilejeluwu; ninyilambu yakuleleka yawatupristu.
Mwejimomu hinadiŋi kuYerusalemaku. Muloŋa mumwaka wamakumi asatu nakayedi (32) wamwanta wakuBabiloni Aratasheshe, nayili kudi mwanta; chimwahitili mafuku namulombeli mwanta.
Hinukufunta kuYerusalema, hinukwiluka chuma chatama chanamwililuwu Tobiya kudi Eliyashibi, chakumuloŋeshela itala muyipaŋu yakwitala daNzambi.
Chantiyishili kutama nankashi, yuma yaTobiya yamwitala yejima hinukuyinatila hanzi.
Hinukuyileja, hiyakujilika mumatala; hinukuletamu cheŋi yuma yamwitala daNzambi hamu nanyilambu yawuŋa nainsensi.
Hinukumona nami komana maseka awaLevi hiyayinkelaŋawuku, niwena aLevi nawakwakwimba tumina aditemokela dehi, iwu kwiha dindi, iwu kwiha dindi.
Hinukuyihoshola anyuuli, nami, Itala daNzambi anadilekelidi? Hinukuyipompesha hamu, hinukuyiimika hemenaŋawu.
AYuda ejima hiyakuleta yamwikumi yakudya kwansaachi, niyavinyu, niyamanji, mumatala akuswekela yuma.
Akwakusweka yuma hinukuyikunjika kumudimu wakutala matala akuswekela yuma, diwu kapristu Shelemiya, nansoneki Zadoki, naPedaya wakudi aLevi; mukwakuyikwasha Hanani mwana kaZakuri, Zakuri mwana kaMataniya. Muloŋa diwu amwenuwu kushinshika, diwu nawa adiŋi namudimu wakwanjaŋena anakwawu.
Eyi Nzambi yami ntoŋuhu nansaŋu iyi, bayi wujima nyidimu yami yayiwahi yinakoŋela dehi itala daNzambi yami niyinakoŋela dehi yijila yaduku.
Hamafuku owu namweni muYuda amakwawu adi nakudatola muwukamwinu wavinyu haSabata, adi nakuleta yiita, adi nakutwikatwika yimbulu; adi nakuleta muYerusalema mwifuku daSabata nivinyu yayeni, ninyikabu yanyivinyu, niyikuyu, niyisenda yeŋi nayeŋi. Hinukuyitotamu mwifuku dalandishiluwu yakudya.
AkwaTira ádiŋi nakushakamamu, adiŋi nakuletamu inshi, nayuma yakulanda yeŋi nayeŋi, adiŋi nakuyilandisha haSabata, nikudi aYuda, nimuYerusalema.
Hinukuyihoshola atulamba twawaYuda, hinukuyila nami, Ichi chuma chatama chimudi nakwila hichumanyi? Mujilolaŋa tuhu ifuku daSabata?
Hidimu mwelili ankakulula jenu, mwaka Nzambi yetu atuletelaŋa ninetu nimukaliwu kutama kwejimikuku? Chímuvulishaŋa tuhu kuzuwa kwakuyizuwila aIsarela nakujilola Sabata!
Chelili kuyisu yampwembu yaYerusalema hikukutachika kwiyila Sabata kanda, hinukuyileja nami, Enzelenu yenzelu. Hinukuyileja nami, Bayi muyenzululaku chiŋa Sabata yinahiti dehi. Aŋamba jami amakwawu hinukuyinka mudimu wakutala kuyisu kulonda akabuli kwiŋija yisenda hefuku daSabata.
Akwakulandulula, nawakwakulandisha yuma yakulanda yeŋi nayeŋi, hiyakukama kunsembwa yaYerusalema, hela kamu, hela kayedi.
Hinukuyitotamu, hinukuyila nami, Mwakaminaŋadi kwakwihi nampwembu? Neyi mwakafuntilamu cheŋi nakayikwata. Kufumisha henohu hiyenjili nawa cheŋi haSabataku.
Hinukuyileja aLevi, nami, Ditookeshenu, mwakenzi nakuhemba kuyisu yampwembu kulonda mujiliki ifuku daSabata. Eyi Nzambi yami, ntoŋuhu nachumichi nawa, wakaŋanakenaŋa mwomwekalila luwi lweyi lwasweja.
Hamafuku owu namweni nawa aYudeya amakwawu ásumbwili ambanda akuAshidodi, nakuAmoni, nakuMowabi.
Anyanawu adiŋi nakuhosha chibalu chimu idimi dakuAshidodi, kutwesha kuhosha idimi dawaYudeya nehi, chiŋa madimi awantu acheŋi nawacheŋi.
Hinukuyihoshola, hinukuyishiŋa, amakwawu hinukuyeta, hinukuyipela nsuki jawu, hinukuyisanyikisha nami, Sanyikenu Nzambi; nami, Bayi mwakasumbwishaŋa anyanenu awambanda kudi anyanawuku, hela anyanenu amayala bayi muyisumbwila anyanawuku, hela kudisumbwila enu aweni.
Mwanta wawaIsarela Solomoni haputoleli nayumiyuku? Kutoŋa munyunza yayivulu himwadiŋi mwanta wudi neyi yenaku, amukeŋeli kudi Nzambi yindi, Nzambi wamudiishili wanta wawaIsarela ejima. Chikaŋahu ambanda akwacheŋi amukojejeli yena kukoŋa nshidi,
komana etu tutiyilili kudenu twili kutama kwatoha chikumahichi, tumuputoli Nzambi yetu, tusumbuli ambanda akwacheŋi?
Mwana wakudi anyana kaYoyada, mwana kakapristu muneni Eliyashibi, wadiŋi mukuwaSambalati wakuHoroni. Hinukumutemuna nami, Fumaku.
Eyi Nzambi yami yanuki nanichi chanajiloluwu niwupristu, nichitiyaŋenu chawupristu nichawaLevi.
Hinukuyitookesha chakuyifumisha kuyuma yawenyi yejima, hinukuyikunjika kuwukoŋelu wawatupristu nawaLevi, iwu namudimu windi, iwu namudimu windi;
niwamulambu wanchawa wakulambula hayikanawu, hayikanawu, niwayakudya yatachi. Eyi Nzambi yami, ntoŋuhu yayiwahi.
